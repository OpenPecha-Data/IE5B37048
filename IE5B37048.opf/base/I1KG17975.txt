༄༅། །དཔལ་ཀུན་རིག་གི་ཆོ་ག་གཞན་ཕན་མཐའ་ཡས་དང་། དེ་ལ་ཉེ་བར་མཁོ་བའི་ཆོ་གའི་ཡན་ལག་དུ་མ་
དང་བཅས་པ་ཕྱོགས་གཅིག་ཏུ་དགྱེས་པ་ཀུན་རིག་གི་ཆོ་ག་གཞན་ཕན་ལྷུན་གྲུབ་བཞུགས་སོ།།

༄༅། །དཔལ་ཀུན་རིག་གི་ཆོ་ག་གཞན་ཕན་མཐའ་ཡས་དང་། དེ་ལ་ཉེ་བར་མཁོ་བའི་ཆོ་གའི་ཡན་ལག་དུ་མ་
དང་བཅས་པ་ཕྱོགས་གཅིག་ཏུ་དགྱེས་པ་ཀུན་རིག་གི་ཆོ་ག་གཞན་ཕན་ལྷུན་གྲུབ་བཞུགས་སོ།།

༄༅།     །རྒྱ་གར་སྐད་དུ། བྷ་ག་ཝཱན་བི་རོ་ཙ་ན་བུདྡྷ་དྷྭ་ཛཱ་ཡ་ན་མཿ བོད་སྐད་དུ། བཅོམ་ལྡན་འདས་རྣམ་པར་སྣང་མཛད་སངས་རྒྱས་རྒྱལ་མཚན་ལ་ཕྱག་འཚལ་
ལོ༑ །འགྲོ་ཀུན་ངན་སོང་སྡུག་བསྔལ་ལས་སྐྱོབ་པའི། །བླ་མ་རྣམ་སྣང་ཆེ་སོགས་གུས་བཏུད་ནས། །ཀུན་རིག་ཆོ་ག་གཞན་ཕན་ལྷུན་གྲུབ་འདི། །བསྟན་དང་འགྲོ་ལ་ཕན་ཕྱིར་འཆད་ལ་
སྤྲོ། །དེ་ལ་འདིར། ཨོཾ་སྭ་སྟི་སིདྡྷཾ། དཔལ་ཀུན་རིག་གི་རས་བྲིས་ལ་བརྟེན་པའི་དཀྱིལ་འཁོར་གྱི་ཆོ་ག་གཞན་ཕན་མཐའ་ཡས་ཞེས་བྱ་བ། བླ་མ་དང་དཔལ་རྡོ་རྗེ་སེམས་དཔའ་ལ་ཕྱག་
འཚལ་ལོ། །མཐའ་ཡས་ཤེས་བྱའི་ཆོས་ཀུན་མ་ལུས་མཁྱེན། །ནང་གི་ཆོས་སྐུ་ཡེ་ཤེས་མིག་གིས་རིག །དམིགས་མེད་སྙིང་རྗེས་ངན་སོང་འགྲོ་བ་འདྲེན། །ཐུབ་པ་སྐྱེས་མཆོག་རྣམ་སྣང་ཆེ་

༄༅།     །འདུད། །དེ་ཡི་གོ་འཕང་ཐོབ་བྱེད་ཆོ་གའི་རིམ། །རྒྱུད་དང་སྔོན་རབས་མཁས་པའི་གཞུང་མང་དང་། །ཁྱད་པར་རྗེ་བཙུན་མཆོག་གི་དགོངས་པ་
ལྟར༑ །འཁྲུལ་མེད་གོ་བདེའི་ངག་གིས་བཤད་ཀྱིས་ཉོན། །འདིར་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་ཐོབ་ཅིང་། དམ་ཚིག་དང་སྡོམ་པ་དང་བྱང་ཆུབ་ཀྱི་སེམས་དང་ལྡན་པའི་རྡོ་
རྗེ་དཔོན་སློབ་རྣམས་ཀྱིས་ཉམས་སུ་བླང་བར་བྱ་བའི་རིམ་པ་ལ། དོན་གསུམ་སྟེ། སྦྱོར་བ་དང་༑ དངོས་གཞི་དང་། རྗེས་སོ། །དང་པོ་ནི། ལས་ཀྱི་རྡོ་རྗེས། ལྷ་ཁང་ལ་སོགས་པའི་
གནས་སུ། ས་གཞི་ལ་གད་དར་བྱས་ཤིང་དྲི་བཟང་པོའི་ཆུས་བྱུགས། མེ་ཏོག་སིལ་མར་གཏོར། དེར་རས་དང་དར་ལ་སོགས་པ་གཞི་བཟང་པོའི་སྟེང་དུ། ཀུན་རིག་གི་རས་བྲིས་ཀྱི་དཀྱིལ་

ཁ་ཅིག་དཀྱིལ་ཐང་གི་ཞལ་གང་བདེར་བལྟ་བ་ཞིག་གི་ཕྱག་ལེན་འདུག་ཀྱང་། དཀྱིལ་ཐང་གི་ཞལ་འཇིག་རྟེན་པའི་ཤར་དུ་བསྟན་དགོས་ཀྱི། བི་བྷུ་ཏས། རྣལ་འབྱོར་ཁ་ནི་གང་བལྟས་ཤར་ཟེར་བ་ནི། བདག་བསྐྱེད་ལ་དགོངས་པ་
ཡིན་གྱིས། གཞན་དུ་ཐིག་བསྐོར་བ་དང་། དབང་ལྡན་རྩིག་པ་དང་པོར་བྲི་བ་དང་། བགེགས་ལ་བཀའ་བསྒོ་བ་སོགས་ཀྱི་དབང་ལྡན་དང་མེའི་མཚམས་ལ་ངེས་པ་མེད་པར་འགྱུར་བའི་ཕྱིར་རོ། །ཞེས་ཀུན་མཁྱེན་གུང་རུ་བཞེད་
དོ།། འཁོར་རབ་གནས་ཅན་མདུན་ཤར་དུ་ཕྱོགས་པར་བཀོད། དེའི་མཐར་གཡས་བསྐོར་དུ། མཆོད་པ་སྔ་ཕྱི་འཛིན་པ་ཡིན་པས། བྱང་ཤར་དུ་མཚམས་འཛིན་པའི་མེ་ཏོག ཤར་དུ་མཆོད་
ཡོན༑ ཤར་ལྷོར་ཞབས་བསིལ། ལྷོར་མེ་ཏོག ལྷོ་ནུབ་ཏུ་བདུག་སྤོས། ནུབ་ཏུ་མར་མེ། ནུབ་བྱང་དུ་དྲི་ཆབ། བྱང་དུ་ཞལ་ཟས་རྣམས་བཤམས། ཡང་ཁ་ཅིག་ཆུ་གཉིས་བྱེད་པ་མི་འཐད་

༄༅། །ཟེར་ཡང་། རྒྱུད་འདིར་ཨརྒྷཾ་མཆོག་བཏགས་གསང་བ་ལ་སོགས་ཞེས། ཆུ་གཅིག་ལས་དངོས་སུ་མ་བཤད་པ་ལྟ་བུ་ཡིན་ཀྱང་། འདིའི་སྤྱན་འདྲེན་གྱི་
ཚིག་ལ་མཆོད་ཡོན་གཉིས་འབྱུང་བའི་གཅིག་ཞབས་བསིལ་ཡིན་པའི་ཕྱིར་དང་། གཙུག་དགུ་སོགས་གཞུང་གཞན་དུ་ཆུ་གཉིས་སོགས་ཀུན་སྙིང་གི་བཤད་པ་འདིར་སྦྱར་དུ་རུང་བའི་ཕྱིར་རོ། །
འོག་གི་མཆོད་ཁ་གསོ་དགོས་རྣམས་ལའང་། ཆུ་གཉིས་ཀ་དགོས་པ་ཕྱག་ལེན་གཙང་བར་མངོན་ནོ། །འབྱོར་ན་ལྷ་རེ་རེ་བཞིན་མཆོད་པ་ཅི་ནུས་པ་བཀོད། དཀྱིལ་འཁོར་གྱི་གཡས་ཕྱོགས་
སུ༑ སྒོས་མཆོད་ནི་བླ་མེད་སྤྱི་ལ་སྤྱི་མཆོད་ཀྱི་ནང་དུ་བཤམ་ཡང་། ཡོ་ག་མན་ཆད་ལ་ཕྱི་རུ་བཤམས་པ་ཕྱག་ལེན་ཡིན་པས། ཤར་ནས་བརྩམས་ཏེ་ཕྱོགས་བཞིར། སྤོས་མར་མེ་ལྷ་

བཤོས༑ གསུམ་ཚན་པ་བཅུ་གཉིས་ཏེ་འཁོར་མོར་བཤམས། དེའི་ནང་གི་ཕྱོགས་བཞིར་གཙོ་བོའི་ཞལ་བཞི་ལ་འབུལ་བའི་ཚན་པ་རེ་རེ་སྟེ། ཕྱོགས་རེར་བཅོ་ལྔ་རེ་བཤམས་པས། རྩ་བའི་ལྷ་སུམ་ཅུ་སོ་བདུན་ལ་རེ་རེ་དང་། གཞན་བྱང་
སེམས༑ ཉན་ཐོས། རང་རྒྱལ། ཁྲོ་བོ། ཕྱིའི་ཁོར་ཡུག་པ་རྣམས་ལ་རེ་རེ། ཕྱོགས་རེར་མཆོད་པ་བཅོ་ལྔ་ཚན་རེ་འཔུལ་བ་ཡིན་ནོ། །ཕྱོགས་སྐྱོང་དང་འབྱུང་པོ་࿚ལྷོ་ནུབ་ནས་འགོ་བརྩམས་ནས་ཤར་ལྷོར་བགེགས་གཏོར་བཤམས་པ་ཕྱག་ལེན་ཕལ་ཆེར་མཛད་
ཅིང་༑ དེ་མགོ་མཇུག་བསྒྱུར་བ་རྗེ་ལྷ་མཆོག་སེངྒེའི་ཕྱག་ལེན་ནོ།། ལ་ཟླུམ་གཏོར་རེ་རེ་དང་། རིགས་དྲུག་དང་ཡི་དྭགས་ལ་བསིལ་གཏོར་བ་གཉིས་དང་། བགེགས་གཏོར་ཏེ་ལྔ་བཤམས། མཆོད་པའི་བུམ་པ་བརྒྱད་དམ་བཅུ་དྲུག འབྲུ་དང་སྨན་དང་དྲི་
ཆབ་ཀྱིས་བཀང་བ་ཁ་རྒྱན་དང་བཅས་པས་མཐའ་བསྐོར། མཆོད་བུམ་མ་འབྱོར་ན་འཁར་ཕོར་ལ་སོགས་པས་ཚབ་བྱ་བར་བཤད། གཞན་ཡང་བླ་བྲེ་དང་འཕན་དང་རོལ་མོ་སྣ་ཚོགས་པས་བརྒྱན་ནོ། །དེའི་མཐའ་བསྐོར་དུ། སྒྲུབ་པ་པོ་རྣམས་
ཀྱི་གདན་དང་།࿚ཤར་ནས་ནུབ་ཏུ་ཁ་ཕྱོགས་པར་སློབ་དཔོན་གྱིས་གདན་འདིང་བ་གུང་རུ་བཞད་དོ།། རྡོ་རྗེ་དྲིལ་བུ་བཤམས། སློབ་དཔོན་གྱི་མདུན་དུ་རྣམ་རྒྱལ་བུམ་པ་ལ་རིགས་ལྔའི་མཚན་མ་བྲིས་པ་གདགས། ནང་རྫས་བུམ་རྫས་ཐུན་མོང་བ་ཉེར་ལྔ། དང་ཆུས་
གང་བ་ཁ་རྒྱན་མགུལ་ཆིངས་དང་བཅས་པ་བཤམས། འབྱོར་ན་དབང་གི་བུམ་པ་ལྔ་བཀོད། བླ་མ་ཕྱི་མ་རྣམས་ཡོ་ག་གཞན་ལྟར་ལས་བུམ་མཛད་ཀྱང་། རྗེ་བཙུན་གྱིས་མ་གསུངས་པས་མི་དགོས་སོ། །གཞན་ཡང་འོག་ཏུ་དགོས་པའི་ཡོ་བྱད་

༄༅།    །ཐམས་ཅད་ཚོགས་པར་བྱའོ།། །།གཉིས་པ་ལ་གཉིས། སློབ་དཔོན་གྱི་ལས་དང་། སློབ་མ་ལ་བྱ་བའོ། །དང་པོ་ལ། བདག་གི་རྣལ་འབྱོར་བུམ་པ་བཟླས་པ། མདུན་བསྐྱེད་མཆོད་པའོ། །དང་པོ་ལ་
གཉིས་ལས། དང་པོ་སྲུང་འཁོར་བསྒོམ་པ་ནི། སྒྲུབ་པ་པོ་རྣམས། ༈ ཨོཾ་བཛྲ་ས་མ་ཡ་ཧཱུྃ། ཞེས་དང་། རྡོ་རྗེ་འཛིན་མའི་ཕྱག་རྒྱས་དཀྱིལ་འཁོར་ཁང་པའི་ནང་དུ་བཞུགས། སྟན་རྣམས་ལ་འདུག་ནས། ཐོག་མར་མཆོད་པ་
རྣམས་བྱིན་གྱིས་བརླབས་ཏེ། ཨོཾ་བཛྲ་ཡཀྵ་ཧཱུཾ། རྡོ་རྗེ་གནོད་སྦྱིན་གྱི་ཕྱག་རྒྱས་བགེགས་བསལ། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུཾ་ཕཊ་དང་། རྡོ་རྗེ་མེའི་ཕྱག་རྒྱས་གཟི་བྱིན་བསྐྱེད། ཨོཾ་སྭ་བྷཱ་ཝ་
ཤུདྡྷ༔ སརྦ་དྷརྨཱཿ སྭ་བྷ་ཝ་ཤུདྡྷོ྅ཧཾ། སྟོང་པའི་ངང་ལས་ༀ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་
མཆོད་ཡོན། མེ་ཏོག བདུག་སྤོས། མར་མེ། དྲི། ཞལ་ཟས། གཞན་ཡང་རོལ་མོ་དང་འཕན་གདུགས་ལ་སོགས་པའི་མཆོད་རྫས་བསམ་གྱིས་མི་ཁྱབ་པ་དྭངས་ཤིང་ཐོགས་པ་མེད་པ་
ནམ་མཁའི་ཁམས་ཐམས་ཅད་གང་བར་གྱུར་པར་བསམས་ལ། ཨོཾ་བཛྲ་ཨརྒྷཾ་ཧཱུྃ། ནས། ཤབྡ་ཧཱུྃ་སོགས་སོ་སོའི་སྔགས་དང་ཕྱག་རྒྱས་བྱིན་གྱིས་བརླབས། རོལ་མོ་ཇི་སྙེད་པའི་སྒྲ་བྱ་ཞིང་། འོག་ནས་འབྱུང་བ་

ལྟར། ཨོཾ་བཛྲ་དྷརྨཱ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷཀྵེ་ཏྲ་པྲ་ཙ་ལི་ནི། པྲ་ཛྙཱ་པཱ་ར་མི་ཏཱ་ནཱ་ད་སཾ་བྷ་ཝེ། བཛྲ་དྷརྨཱ་ཧྲི་ད་ཡ། སནྟོ་ཥནི་ཧཱུཾ་ཧཱུཾ་ཧཱུཾ་ཧོ་ཧོ་ཧོ་ཨ་ཁཾ་སྭཱ་ཧཱ། ལན་
གསུམ་བརྗོད་དོ།། གསུམ་བརྗོད་པའི་དང་པོས། རང་གིས་བྱིན་གྱིས་བརླབས་པ་ལས་ཀྱང་གཟི་བརྗིད་ཕུན་སུམ་ཚོགས་པར་བྱིན་གྱིས་བརླབས་པར་མོས། གཉིས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པར་བྱོན་པར་མོས། གསུམ་པའི་ཚེ་དེ་དག་
གིས་བྱིན་གྱིས་བརླབས་པར་མོས། དེ་ནས་བླ་མ་དང་དཀོན་མཆོག་གསུམ་ལ་སྐྱབས་སུ་འགྲོ་བ་ནི། དམིགས་ཡུལ་གྱིས་གཙོ་བྱས་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་
བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །དམ་པའི་ཆོས་རྣམས་
ལ་སྐྱབས་སུ་མཆིའོ། །འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །ཞེས་ཅི་ནུས་བཟླ། དེ་ནས་ཐལ་མོ་སྦྱར་ཞིང་། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་
ཞིང་སྐྱབས་སུ་མཆིའོ། །ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་ལན་གཅིག་དང་། རྡོ་རྗེ་འཛིན་པའི་ཕྱག་རྒྱ་སྙིང་ཁར་བཅས་ཏེ། ཆོས་ཐམས་ཅད་སྟོང་ཞིང་བདག་མེད་པ་ཡིན་པ་

༄༅།  ལ། དེ་མ་གཏོགས་པའི་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ཏེ་སངས་རྒྱས་ཀྱི་ས་ལ་འགོད་པར་བྱ། དེའི་ཆེད་དུ་བཅོམ་ལྡན་འདས་ཀུན་རིག་གི་ཆོ་ག་
ཉམས་སུ་བླང་བར་བགྱིའོ། །སྙམ་དུ་ལན་གསུམ་གྱིས་སེམས་བསྐྱེད་དེ། ཨོཾ་སྭ་བྷཱ་ཝ་ཤུདྡྷ སརྦ་དྷརཿ སྭ་བྷ་ཝ་ཤུདྡྷོཉཧཾ་གིས་ཆོས་ཐམས་ཅད་བདག་མེད་པར་བསྒོམ། སྟོང་པའི་ངང་ལས་རང་སྐད་ཅིག་གིས་
རྡོ་རྗེ་སེམས་དཔར་གསལ་བའི་ལྐོག་མར་ཧྲཱིཿ ལས་པདྨ་དམར་པོ་འདབ་མ་བརྒྱད་པ། ལྕེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཉལ་ཐབས་སུ་གནས་པར་བསམས་ལ། ཨོཾ་རྡོ་རྗེ་ལྕེ་བཛྲ་ཛི་
ཧཱ༑ ཞེས་པས་ལྕེ་རྡོ་རྗེར་བྱིན་གྱིས་བརླབས། དེ་ནས་ལག་པ་གཉིས་མདུན་དུ་གཤིབས་ལ། ལག་པ་གཉིས་ཀྱི་མཐིལ་དུ་ཨ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་ཧཱུྃ་ལས་རྡོ་རྗེ་རྩེ་ལྔ་པ་རེ་རེ། དེ་ཞུ་བ་
ལག་པ་ལ་ཐིམ་པས། ལག་པ་གཉིས་རྡོ་རྗེའི་རང་བཞིན་དང་༑ སོར་མོ་རྣམས་རྡོ་རྗེ་རྩེ་གཅིག་པར་གྱུར་པར་བསམ། དེ་ནས་ལག་པ་གཡས་སྡིགས་མཛུབ་དང་། གཡོན་ཁུ་ཚུར་སྙིང་ཁར་བཅངས་ལ། ཧཱུྃ་ལ་
བདག་ཉིད་ཁྲོ་བོ་མེ་ལྟར་འབར་བ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ་གཡས་རྡོ་རྗེ་གསོར་བའི་ཚུལ་དང་། གཡོན་ཁུ་ཚུར་གྱི་དྲིལ་བུ་སྙེམས་པའི་ཚུལ་གྱིས་འཛིན་པ་ཅུང་ཟད་ཁྲོ་བ་

སེམས་དཔའི་སྐྱིལ་མོ་ཀྲུང་གིས་བཞུགས་པར་གྱུརཔར་བསམས་ལ། ཨོཾ་ཟུངས་གྲཱྀཧྣ་རྡོ་རྗེ་བཛྲ་དམ་ཚིག་ས་མ་ཡ་སྡུག་བསྔལ་འཇོམས་ཧཱུྃ་ངེས་པའི་ཚིག་གོ་བཾ་དང་། ཏི་རཱིརྟི་རིའི་ཕྱག་རྒྱ་ལན་གསུམ་གྱིས་ང་རྒྱལ་
བཟུང་། ཕྱག་རྒྱ་དེ་ཉིད་སྤྱི་བོ། དཔྲལ་བ། རྣ་བ་གཡས་པ། ལྟག་པ། རྣ་བ་གཡོན་པ་རྣམས་སུ་བཞག་ལ། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྃ། ཨ་བྷི་ཥིཉྩ་མཾ། ཞེས་པ་ལན་ལྔ་བརྗོད་པས། གནས་དེ་ལྔར་རྡོ་རྗེ་རྩེ་ལྔ་པ་རེ་རེ་
བསམས་ལ་དབང་བླང་། ཨོ་གོ་ཆ་དང་། རྡོ་རྗེ་ཁུ་ཚུར་གཉིས་མདུད་པ་འཆིང་བཞིན་པའི་ཚུལ་དུ་བྱས་ལ། སྙིང་ནུ་མ་གཡོན་ག་མགྲིན་པ་ལྟག་པ་དང་། །སྙིང་ག་ནུ་མའི་བར་དང་ནི། །སྙིང་ནུ་མ་གཡོན་པའི་སོར་བཞིའི་སྟེང་ག་མགྲིན་པ་རྒྱབ་
དཔྲལ་བ། གཡས་ཕྱོགས་ཀྱི། །ཞེས་པའི་གནས་རྣམས་སུ་རེག་ལ། དར་དཀར་པོ་ཞེང་དུ་ཁྲུ་གང་པ། དཀྱུས་སུ་ཁྲུ་ཉི་ཤུ་རྩ་གཅིག་པས་གནས་དགུར་མདུད་པ་བྱ་ཞིང་། དཔྲལ་བར་ཐལ་མོ་རྩེ་སྤྲད་ནས་གཤམ་བརྡབས་ཏེ། ༡ ཨོ་བཛྲ་ཏུ་
ཧོ རྡོ་རྗེ་མཉེས་པ། ཞེས་པས་རྣ་བ་གཉིསཀྱི་སྟེང་དུ་དར་དཔྱངས་ཀྱི་འགུགས་ཕྱུང་ནས་ལྷག་མ་ལུས་དང་མཉམ་པར་བསམས་ཏེ་བདག་ཉིད་རིགས་ཀྱི་ཁྲོ་བོར་བསྐྱེད་པའོ། །དེ་ནས་བསྲུང་འཁོར་བསྒོམ་པའི་ཕྱིར། ༢ ཨོཾ་བཛྲ་ཛྭ་ལ་ཨ་
ན་ལརྐ་ཧཱུྃ་གིས་བགེགས་ལ་བསྣུན། ༣ ཨོ་རྡོ་རྗེ་མེ་སྟེ་མེ་ལྟར་འབར་བ་ལ་འབོད་པའོ་བཛྲ་ཛྭ་ལ་ཨ་ན་ལ་ཧ་ན་བསྣུན་ད་ཧ་བསྲེགས་པ་ཙ་ཆོས་མ་ཐ་ཐུལ་བྷཉྩ་ཆོམས་ར་ཎ་ཧཱུྃ་དགྲ་ཕཊ་ཀྱིས་བསྲེགས། ༤ ཨོཾ་རྡོ་རྗེའི་སྤྱན་

༄༅། །འཆིང་བཛྲ་ནེ་ཏྲི་བན་དྷ་སརྦ་བིགྷན་གྱིས་བགེགས་བཅིངས་ཏེ་སྔར་ཡོད་ཀྱི་ངགེགས་གསལ་བའི་ཆོ་གའོ། །དེ་ནས། ༥ ཨོཾ་བཛྲ་རྡོ་རྗེདྲི་བརྟན་པ་ཌྷོ་མེ་བྷ་ཝ་བདག་ལ་མཛོད་ཅིག་བནྡཱ་རཀྵ
ཐམས་ཅད་བདག་ལ་སྲུངས་ཤིག་སརྦཱན་སཱ་ཧཱས་འོག་བཅིངས། ༦ བགེགས་ཐམས་ཅད་བཞུགས་ཤིག་པའོ། ཨོཾ་ཧུ་ལུ་ཧུ་ལུ་ཧཱུྃ་ཕཊ་ཀྱིས་སྟེང་བཅིང་། ༧ རྡོ་རྗེ་གནོད་སྦྱིན། ཨོཾ་བཛྲ་ཡཀྵ་ཧཱུྃ་གི་སྔར་གྱི་འོག་བཅིང་། ༨ ཨོཾ་ས་བོན་དྲུཾ་
བནྡྷ འཆིང་ཧྃ་བསྲུང་བ། གིས་ཤར་བཅིང་། ༩ ཨོ་ས་བོན་ཧཱུྃ་བཛྲ་པཱ་ཤ་རྡོ་རྗེ་ཞགས་པ་ཧྲཱིཿ གསལ་བ། ཞེས་པས་ཤར་གྱི་ནང་བཅིང་། ༡༠ ཨོ་པཱ་རྡོ་རྗེ་བ་དན་ཏངྐེ་པ་ཏངྐེ་བ་དན་ཅན་ནི་རུ་ངེས་པ་ཆོད་ཅིག་པའོ་ཊས་ནུབ་
བཅིང་༑ ༡༡ ཨོ་ཧྲཱིཿ རྡོ་རྗེ་དུས་ཅན་གྱི་ནག་མོ་བཛྲ་ཀཱ་ལི་རུ་ཊ་མ་འཇིག་པར་གྱིས་ཤིང་། ཆོད་ཅིག་པའོ་ཊས་བྱང་བཅིང་། ༡༢ ཨོཾ་བཛྲ རྡོ་རྗེ་རྩེ་མོ་ཤི་ཥརེ་རུ་ཊ་མ་འདིར་ལྷོ་རྗེས་སུ་འཆིང་བ་ནི་གཤིན་རྗེའི་ཆུང་མ་ཆུ་ལེན་མ་ཟེར་བ་འགྲོས་བུལ་བ་
ཅིག་ཡོད། དེ་ཡུན་རིང་པོར་མི་ཕྱིན་པས་ཟེར་རོ་ཞེས་གུང་རུ་བཞེད་དོ། ཊས་ལྷོ་བཅིང་། ༡༣ ཧཱུྃ་བཛྲ་ཀརྨས་རྡོ་རྗེ་ལས། དཀྱིལ་འཁོར་བཅིང་། ༡༤ ཧཱུྃ་ཞེས་པས་ཧཱུྃ་མཛད་ཀྱི་རྭ་བ་བསྒོམ། ༡༥ ཨོཾ་བཛྲ་རྡོ་རྗེ་འཆིང་བ་ཕྱག་རྒྱའི་གནས་
དམིགས་བསལ་མེད་པ་རྣམས་སྙིང་ག་ཁོ་ནར་མཛད་དོ། །འོག་མ་དམིགས་བསལ་མེད་པ་རྣམས་ལའང་ཤེས་པར་བྱའོ།། བནྡྲ་བཾ་གྱིས་ཐམས་ཅད་རྡོ་རྗེའི་རང་བཞིན་དུ་བསྒོམ་མོ། །དེ་དག་གི་ཕྱག་རྒྱ་ནི། ༡ ལག་པ་གཉིས་རྡོ་རྗེ་བསྡམས་པ་ནང་བཅིངས་བྱས་ལ་

མཐེ་བོང་གཉིས་གཤིབས་ཏེ་བསྒྲེངས། ཁྲོས་པའི་ཚུལ་གྱིས་སྟེང་ནས་བཀབ་པ་ནི་ཁྲོ་བོ་ཏི་རཱིནྟིའི་ཕྱག་རྒྱའོ།། ༢ གཡོན་པའི་རྡོ་རྗེ་ཁུ་ཚུར་སྙིང་གར་བཞག། གཡས་པ་རྡོ་རྗེ་ཁུ་ཚུར་གྱིས་རྡོ་རྗེ་གསོར་བ་ནི་བགེགས་ལ་བསྣུན་པའི་ཕྱག་
རྒྱའོ།། ༣ རྡོ་རྗེ་བསྡམས་པ་ནང་དུ་བཅིངས་ལ་ཁ་གྱེན་དུ་བསྟན་པ་ཕྱེ་སྟེ་སོར་མོ་རྣམས་ནང་དུ་བསྣོལ་བ་འཔར་བ་བྱས་ལ་མཐེ་བོང་གཉིས་སྲིན་ལག་དང་གུང་མོའི་བར་ནས་བསྒྲེང་ནས་རྩེ་མོ་སྦྱར་བ་ནི་རྡོ་རྗེ་མེའི་ཕྱག་རྒྱ་སྟེ་བགེགས་བསྲེག་
པའིའོ།། ༤ རྡོ་རྗེ་བསྡམས་པ་ལས་མཐེ་བོང་གཉིས་བརྐྱངས་ཏེ་གཤིབས་པ་ནི་རྡོ་རྗེ་སྤྱན་གྱི་ཕྱག་རྒྱ་སྟེ་བཞགགས་བཅིང་པའིའོ།། ༥ རྡོ་རྗེ་བསྡམས་པ་བརྐྱང་བ་ས་ལ་བཞག་པ་ནི་འོག་བཅིང་པའིའོ།། ༦ རྡོ་རྗེ་ཁུ་ཚུར་གཉིས་བཅིངས་ནས་
མགལ་མེའི་འཁོར་ལོ་བཞིན་བསྐོར་ཏེ་མགོ་བོའི་སྟེང་དུ་མཛུབ་མོ་གཉིས་ལྕགས་ཀྱུའི་ཚུལ་དུ་བཞད་པ་ནི་རྡོ་རྗེ་འཇིགས་བྱེད་སྤྱན་གྱི་ཕྱག་རྒྱ་སྟེ་སྟེང་བཅིང་བའིའོ།། ༧ རྡོ་རྗེ་ཐལ་མོ་ལས་མཐེ་བོང་གཉིས་བརྐྱངས་ལ་མཛུབ་མོ་གཉིས་མཆེ་བ་ལྟར་ཡ
བྱས་པ་ནི་རྡོ་རྗེ་གནོད་སྦྱིན་གྱི་ཕྱག་རྒྱ་སྟེ་སྟེང་གི་འོག་བཅིང་བའིའོ།། ༨ རྡོ་རྗེ་ཁུ་ཚུར་བ་ཉིས་མཐེའུ་ཆུང་ལུ་གུ་རྒྱུད་དུ་སྦྲེལ་མཛུབ་མོ་བ།ཉིས་ཀྱི་རྩེ་མོ་སྦྱར་ཏེ་ཟློག་ནས་སྤྱི་བོར་བཞག་པ་ནི་རྡོ་རྗེ་གཙུག་ཏོར་གྱི་ཕྱག་རྒྱ་སྟེ་ཤར་པ་ཅིང་བའིའོ།། ༩ རྡོ་
རྗེ་ཁུ་ཚུར་གཉིས་གཅིག་ལ་གཅིག་གིས་མཁྲིག་མའི་གནས་ཀྱི་ཆ་མདུད་པར་བྱས་ཏེ་ཞགས་མིག་གི་ཚུལ་དུ་བྱས་པ་ནི་རྡོ་རྗེ་ཞགས་པའི་ཕྱག་རྒྱ་སྟེ་ཤར་གྱི་ནང་བཅིང་བའི་འོ།། ༡༠ རྡོ་རྗེ་བསྡམས་པ་ལས་མཐེ་བོང་གཡོན་པའི་སྟེང་དུ་གཡས་པ་

༄༅།   །བཞག་ལ་མཛུབ་མོ་གཉིས་མཉམ་པར་གཤིབས་ཏེ་ཅུང་ཟད་ཕྱེ་ལ་མཐེའུ་ཆུང་གཉིས་བསྒྲེང་བ་ནི་རྡོ་རྗེ་བ་དན་གྱི་ཕྱག་རྒྱ་སྟེ་ནུབ་བཅིང་བའིའོ།། ༡༡ སྔར་གྱི་རྡོ་རྗེ་གནོད་སྦྱིན་གྱི་ཕྱག་རྒྱ་ཁར་བཞག་པ་ནི་རྡོ་རྗེ་དུས་
ཀྱི་ཕྱག་རྒྱ་སྟེ་བྱང་བཅིང་བའིའོ། །སྔགས་རྒྱ་འདི་ཉིད་ཀྱིས་ཕྱོགས་མཚམས་དང་སྟེང་འོག་གི་བགེགས་རྣམས་ཚར་བཅད་པར་བསམ་པའོ།། ༡༢ རྡོ་རྗེ་ཁུ་ཚུར་གཉིས་ཀྱིས་རི་བོ་འདེགས་པའི་ཚུལ་ལྟར་བྱ་བ་ནི་རྡོ་རྗེ་རྩེ་མོའི་ཕྱག་རྒྱ་སྟེ་ལྷོ་བཅིང་
བའིའོ།། ༡༣ ཧཱུྃ་མཛད་ཀྱི་ཕྱག་རྒྱ་ལས་མཛུབ་མོ་དང་གུང་མོ་གཉིས་གཤིབས་ཏེ་བསྒྲེང་བ་ནི་རྡོ་རྗེ་ལས་ཀྱི་ཕྱག་རྒྱ་སྟེ་དཀྱིལ་འཁོར་བཅིང་བའིའོ།། ༡༤ རྡོ་རྗེ་ཁུ་ཚུར་གཉིས་བཅིངས་ནས་གཡོན་པའི་མཁྲིག་མའི་རྒྱབ་ཀྱི་སྟེང་དུ་གཡས་པའི་
མཁྲིག་མའི་རྒྱབ་བཞག་ནས་བསྣོལ་བའི་མཐེའུ་ཆུང་གཉིས་སྦྲེལ་ལ་མཛུབ་མོ་གཉིས་བསྒྲེང་བ་ནི་ཧཱུྃ་མཛད་ཀྱི་ཕྱག་རྒྱ་སྟེ་དེ་ཉིད་ཀྱི་རྭ་བའིའོ།། ༡༥ རྡོ་རྗེ་བསྡམས་པ་ནི་ཐམས་ཅད་རྡོ་རྗེའི་རང་བཞིན་དུ་བསྒོམ་པའི་ཕྱག་རྒྱ་སྟེ་སྔགས་དང་བཅས་པ་
ལན་གསུམ་བྱ་བ་ནི་བསྲུང་བའི་འཁོར་ལོའོ། །དེ་ནས་སྤྲོ་ན། རང་མེ་ལྟར་འབར་བའི་ང་རྒྱལ་དང་ལྡན་པས་ཁྲོ་བོའི་ཚོགས་སྤྱན་དྲངས་པ་ནི། རང་གི་སྙིང་ག་ནས་འོད་ཟེར་འཕྲོས་པས་ཁྲོ་བོ་མེ་ལྟར་འབར་བ་ལ་ཡེ་ཤེས་ཀྱི་
ཁྲོ་བོའི་ཚོགས་དཔག་ཏུ་མེད་པས་བསྐོར་བ་ཨོ་བཛྲ་མ་ཧཱ་ཀྲོ་དྷ་རཱ་ཛ་ས་པཱ་རི་ཝཱ་ར་ཨོཾ་བཛྲ་ས་མཱ་ཛ༔ ཞེས་རྡོ་རྗེ་བསྡུ་བའི་ཕྱག་རྒྱ་དང་བཅས་པས་སྤྱན་དྲངས་པར་བསམས་ལ། ཚིགས་བཅད་རེའི་མཇུག་ཏུ་རྡོ་རྗེ་གཡབ་

ཅིང་དྲིལ་བུ་གསིལ་ལ། ཧཱུཾ་ཡེ་ཤེས་བསྐལ་པ་མེ་ལྟར་འབར་བའི་འོད། །མ་རིག་འདོད་པའི་མུན་ཁམས་ཐམས་ཅད་བསྲེག །ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། །དཔའ་བོ་ཆེན་
པོ་དཔའ་མཚན་སྟག་ལྤགས་ཅན། །ལོག་འདྲེན་སྲིན་པོའི་མཐའ་གནོན་དགྲ་འདུལ་བ། །རིག་པའི་རྒྱལ་པོ་ཁྲོ་བོ་བཞུགས་སོ་འཚལ། །ལོག་འདྲེན་འདུལ་བའི་སླད་དུ་སྤྱན་འདྲེན་ན། །འགྲོ་
བའི་དོན་དུ་མཆོད་ཀྱིས་གཤེགས་སུ་གསོལ། །ཨོཾ་བཛྲ་ཀྲོ་དྷ་རཱ་ཛ་ས་པཱ་རི་ཝཱ་ར་ཨེ་བྱེ་ཧི་ས་མཱ་ཛཿ ཞེས་པས་སྤྱན་དྲངས། པདྨའི་ཕྱག་རྒྱ་དང་བཅས་པས། ཨོ་པདྨ་ཀ་མ་ལཱ་ཡ་སྟྭཾ་གྱིས་གདན་དབུལ། སོ་
སོའི་ཕྱག་རྒྱ་དང་བཅས་པས། ཨོ་ཨརྒྷཾ། པུཥྤེ། དྷུ་པེ། ཨཱ་ལོ་ཀེ། གནྡྷེ། ནི་ཝི་ཏྱཱ། ཤཔྟ་ཨཱཿ ཧཱུཾ་གིས་མཆོད། ཚིགས་བཅད་རེ་ལ་གཡས་རྡོ་རྗེ་ཐལ་མོ་ནུ་མ་གཡས་པའི་སྟེང་། གཡོན་དྲིལ་བུ་བཅད་གཏུབ་ཏུ་
དཀྲོལ་བའི་ཕྱག་ལེན་ལ་ཡོ་ག་མཚན་བརྒྱའི་སྐབས་ལྟར་ཕྱག་ཆེན་ལྔ་སྲོལ་གསིལ་གསུམ་དང་བཅས་པ་མཛད་དོ།། ཚེ་རྡོ་རྗེ་གསོར་བར་བྱའོ། །དམིགས་བསལ་མེད་པ་རྣམས་ལ་འདི་བཞིན་ནོ། །ཧཱུྃ་ཆོས་ཉིད་སྟོང་པ་གཉིས་མེད་ངང་ཉིད་ལས། །
འཇིག་རྟེན་སྤྱོད་པའི་ཚུལ་ཡང་མི་སྤོངས་ཤིང་། །ཐབས་ལ་མཁས་པས་འཇིགས་བྱེད་སྐུར་སྟོན་པ། །ཁྲོ་ཆེན་འབར་བའི་ཚོགས་ལ་ཕྱག་འཚལ་བསྟོད། །ཡེ་ཤེས་ཞི་བའི་ངང་ལས་མ་གཡོས་

ཀྱང་། །སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། །གསུང་གི་ང་རོ་འབྲུག་སྟོང་ལྡིར་བའི་སྒྲས། །མ་ལུས་དབང་དུ་སྡུད་ལ་ཕྱག་འཚལ་བསྟོད། །ལྷག་པའི་ཡེ་
ཤེས་རོལ་པ་སྟོན་མཛད་ཅིང་། །བསྡིགས་པའི་མཚོན་ཆ་སྣ་ཚོགས་ཕྱག་ན་བསྣམས། །ཉོན་མོངས་དུག་ཅན་རྩད་ནས་འཇོམས་མཛད་པ། ་།སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་
བསྟོད༑ །བསྐལ་པ་མེ་ལྟར་འབར་བའི་ཀློང་དཀྱིལ་ན། །དཔའ་བོ་སྟང་སྟབས་བརྐྱང་བསྐུམ་ཚུལ་དུ་བཞུགས། །ཉི་ཟླ་འབར་བའི་སྤྱན་གྱི་སྡང་མིག་གིས། །བགེགས་དཔུང་བསྲེག་པར་
མཛད་ལ་ཕྱག་འཚལ་བསྟོད། །གཏུམ་ཆེན་དུས་མཐའི་མེ་ལྟར་གཟི་བརྗིད་འབར། །གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། །རྔམ་པའི་ང་རོ་འབྲུག་སྟོང་སྒྲ་བཞིན་སྒྲོགས། །ཁྲོ་
རྒྱལ་བགེགས་ཚོགས་འདུལ་ལ་ཕྱག་འཚལ་བསྟོད། །འཇིགས་པའི་ཧཱུཾ་སྒྲ་ངེས་སྒྲོགས་ཤིང་། །བགེགས་རྣམས་མ་ལུས་འཇོམས་མཛད་པ། །དངོས་གྲུབ་མ་ལུས་སྩོལ་བའི་ལྷ། །བགེགས་
ཀྱི་སྒྲ་ལ་ཕྱག་འཚལ་བསྟོད། །ཅེས་པས་བསྟོད་དོ། །གཡས་རྡོ་རྗེ་སྡིགས་མཛུབ་དང་། གཡོན་དྲིལ་བུ་བཅད་གཏུབ་ཏུ་དཀྲོལ་ཞིང་། དཀྱིལ་འཁོར་ཆེན་པོའི་ས་གཞི་ལ་གནས་པའི། །ལྷ་ལ་སོགས་པའི་བགེགས་

ཚོགས་ཀུན་ཉོན་ཅིག །ང་ནི་གནས་འདིར་དཀྱིལ་འཁོར་ཆེན་པོ་འདྲི། །ཁྱེད་རྣམས་འདི་ནས་གཞན་དུ་འགྲོ་བར་གྱིས། །གལ་ཏེ་ང་ཡི་ཚིག་ལས་འདའ་བྱེད་ན། །ཡེ་ཤེས་སྤྱན་གྱི་རྡོ་རྗེ་འབར་བ་
ཡིས༑ །མགོ་བོ་ཚལ་པ་བརྒྱར་ནི་འགས་འགྱུར་ཞིང་། །བགེགས་རྣམས་བརླག་པར་འགྱུར་བ་གདོན་མི་ཟ། །ཞེས་པས་བགེགས་ལ་བཀའ་བསྒོ། རྡོ་རྗེ་ཧཱུྃ་མཛད་ཀྱི་ཕྱག་རྒྱ་སྙིང་གར་རེག་ཅིང་། ཨོ་དེ་བཞིན་
གཤེགས་པ་སུམྦྷ་གནོད་མཛེས་ནི་སུམྦྷ་ཧཱུྃ། ངེས་པར་གནོད་མཛེས། དཔྲལ་བར་རེག་ཅིང་། གྲིཧྣཟུང་ཟུང་གྲྀཧྣཧཱུཾ། ལྐོག་མར་རེག་ཅིང་། གྲྀཧྣ་པ་ཡ་¸འཛིན་དུ་ཆུག་གྲྀཧྣ་པ་ཡ་ཧཱུཾ། སྤྱི་བོར་རེག་ལ། འགུགས་པར་གྱིས། ཨཱ་ན་ཡ་
ཧོ་བྷ་ག་ཝན་བཅོམ་ལྡན་འདས་རིག་པའི་རྒྱལ་པོ་གསལ་བར་བྱེད་བིདྱ་རཱ་ཛ་ཧཱུྃ་ཕཊ་གསོད་པ་ལ་བསྐུལ་བའོ། །ཅེས་བརྗོད་ལ། བདག་བསྲུང་། སྔགས་དང་ཕྱག་རྒྱ་དེ་ཉིད་ཀྱིས་ཤར་ནས་བཟུང་ནས་ཕྱོགས་བཞི་དང་། མེ་ནས་བཟུང་སྟེ་མཚམས་
བཞིར་གཡས་བསྐོར་དུ་བྱས་སྔར་བསྐྱེད་པས་བསྲུང་འཁོར་རྣམས་གཟི་བརྗིད་འབར་བར་བསམ་པ་ནི་གུང་རུ་བཞེད་དོ།། པས་གནས་དང་རྣལ་འབྱོར་བསྲུང་སྟེ་བགེགས་མེད་པར་བྱས། རྡོ་རྗེ་ལས་ཀྱི་ཕྱག་རྒྱ་དང་། ༡ ཨོཾ་བཛྲ་ཀརྨ་ཀཾ། རྡོ་རྗེ་བསྲུང་
བའི་ཕྱག་རྒྱ་དང་། ༢ ཨོཾ་བཛྲ་རཀྵ་ཧཾ། རྡོ་རྗེ་གནོད་སྦྱིན་གྱི་ཕྱག་རྒྱ་དང་། ༣ ཨོཾ་བཛྲ་ཡཀྵ་ཧཱུཾ། རྡོ་རྗེ་ཁུ་ཚུར་གྱི་ཕྱག་རྒྱ་དང་། ༤ ཨོཾ་བཛྲ་སན་དྷི་བཾ་རྣམས་ཀྱིས་བདག་པརྟན་པར་བསྲུང་། དེ་དག་གི་ཕྱག་རྒྱ་

༄༅།   །ནི། ༡ རྡོ་རྗེ་བསྡམས་པ་ལས་མཐེ་བོང་དང་། མཐེའུ་ཆུང་རྩེ་སྤྲད་དེ་བཀྱེད་པ་ནི་ལས་ཀྱི་འོ།། ༢ དེ་ཉིད་ལས་མཛུབ་མོ་གཉིས་བརྐྱང་སྟེ་རྩེ་སྤྲད་པ་ནི་བསྲུང་བའིའོ།། ༣ དེ་ཉིད་ལས་མཐེ་བོང་གཉིས་
བསྣོལ་ཏེ་བཞག་པ་ནི་གནོད་སྦྱིན་གྱིའོ།། ༤ རྡོ་རྗེ་བསྡམས་པ་ལས་མཐེ་བོང་གཉིས་ནང་དུ་བཅུག་པའི་རྒྱབ་མཛུབ་མོ་བ་ཉིས་ཀྱིས་མནན་པ་ནི་ཁུ་ཚུར་གྱིའོ། །དེ་ལྟར་སྔགས་དང་ཕྱག་རྒྱ་ལན་གསུམ་གསུམ་བྱས་ལ། དེ་ནས་རྡོ་རྗེ་དྲིལ་བུ་འཛིན་
པས༑ མཆོག་གི་དངོས་གྲུབ་སྟེར་ཨོཾ་བཛྲ་རྡོ་རྗེ་སེམས་དཔའ་སཏཱ་རྡོ་རྗེ་སེམས་དཔའི་དམ་ཚིག་རྗེས་སུ་སྐྱོངས།ས་མ་ཡ།དམ་ཚིག་གི། མ་ནུ་པཱ་ལ་ཡ། སྐྱོངས་ཤིག བཛྲ་རྡོ་རྗེ་སེམས་དཔའ་སཏྭ་ཏྭེ་ནོ་པ་རྡོ་རྗེ་སེམས་དཔའ་ཉིད་ཀྱི་ཉེར་གནས་
མཛོད། ཏིདག་ལ་ཉེ་བར་གནས་པ། དྲི་ཌྷོ་མེ་བདག་ལ་བརྟན་པར་མཛད་དུ་གསོལ། བྷ་ཝ། བདག་ལ་བརྟན་པའི་རང་བཞིན་དུ། སུ་ཏོ་ཁྱོ བདག་ལ་ཤིན་ཏུ་དགྱེས་པར་མཛོད། མེ་བྷ་ཝ། བདག་ལ་དགའ་བའི་རང་བཞིན་དུ། ཨ་ནུ་རཀྟ་མེ་བྷ་ཝ།བདག་ལ་རྗེས་
སུ་ཆགས་པའི། སུ་པོ་ཥྱོམེ་བདག་ལ་མཛེས་པའི། བྷ་ཝ། བདག་ལ་ཤིན་ཏུ་རྒྱས་པར་མཛོད། སརྦ་སིདྡྷིམྨེ་བདག་ལ་དངོས་གྲུབ་ཐམས་ཅད་སྩོལ། པྲ་ཡཙྪ། སརྦ་ལས་ཀུན་སེམས་ལ། ཀརྨ་སུ་ཙ་མེ། །དགེ་ལེགས་སུ་མཛོད། ཙིཏྟཾཤྲེ་ཡ ཀུ་
ཆོས་དབྱིངས་ཡེ་ཤེས་རུ་ཧཱུཾ། ཧ་ཧ་ཡེ་ཤེས་གཞན་བཞི་ཧ་ཧ་ཧོ༔ བྷ་ག་ཝཱན་¸བཅོམ་ལྡན་འདས། སརྦ་ཏ་ཐཱ་དེ་བཞིན་གཤེགས་པ་ཀུན་གྱི་ག་ཏ། བཛྲ་མཱ་མེ་མུཉྩ། །རྡོ་རྗེས་བདག་གྲོལ་བ་དང་མཛོད། བཛྲ་བྷ་ཝ། མཧཱ་དམ་ཚིག་སེམས་

དཔའ་ཆེན་པོ་ཨཱ༔ ས་མ་ཡ་སཏཱ་ཨཱསྐྱེ་བ་མེད་པའི་དོན། ངག་ཏུ་ཡི་གེ་བརྒྱ་པ་ལན་གསུམ་བརྗོད་པའི་དང་པོ་གཉིས་ལ་དྲིལ་བུ་བཅད་གཏུབ་དུ་དཀྲོལ་བའི་ཁ་ལ། ལག་པ་གཡས་རྡོ་རྗེ་བཟུང་བས་བསྐོར། གསུམ་པ་དྲིལ་བུ་རྒྱུན་ཆགས་སུ་
དཀྲོལ༑ རྡོ་རྗེ་ནུ་མ་གཡས་པའི་ཐད་དུ་བསྒྲེང་བར་བཟུང་ངོ་ཞེས་གུང་རུ་བཞེད་ཀྱང་། དེང་སང་ཕྱག་ལེན་ལ་འདི་མཛད་པས། དང་པོ་ལག་པ་གཡས་ཀྱི་རྡོ་རྗེའི་རྗེས་དྲིལ་བུའི་ཁ་ལ་བསྐོར་ཞིང་དྲིལ་བུ་གསིལ་ལ། བཛྲ་ས་ཏཱ་བརྗོད། གཉིས་པ་
ལ་རྡོ་རྗེ་གསོར་ཞིང་དྲིལ་བུ་གསིལ་ལ། བཛྲ་སཏཱ་བརྗོད། གསུམ་པ་ལ་རྡོ་རྗེ་སྙིང་གར་བཞག་ཅིང་དྲིལ་བུ་ཚིག་བརྡུངས་བྱས་ལ། བཛྲ་སཏཱ་ཚར་རེ་བརྗོད་དེ། མདོར་ན་ལན་གསུམ་གྱིས། གོང་གི་བདག་བསྲུང་གནས་བསྲུང་རྣམས་བརྟན་པར་
བྱས་ཤིང་། བར་ཆད་ཀྱིས་མི་ཚུགས་པར་བསམ་མོ། །ཞེས་པ་ལན་གསུམ་གྱིས་བརྟན་པར་བྱའོ། །འདི་རྣམས་མ་བྱས་ཀྱང་ཆོ་ག་ཆད་པའི་སྐྱོན་ཅུང་ཟད་ཀྱང་མེད་དོ།། ༈ །གཉིས་པ་བདག་བསྐྱེད་དངོས་ལ་གསུམ། ལྷ་འགྲུབ་པའི་རྒྱུ་
བསྒོམ་པ། འབྲས་བུ་བསྐྱེད་པ་དངོས། ཆེད་དུ་གཏད་པའི་བཟླས་པ་བྱ་བའོ། །དང་པོ་ནི། རང་གི་ལག་པ་གཉིས་མདུན་དུ་ཁ་གྱེན་དུ་བསྟན་ཏེ་གཤིབས་ལ། རང་གི་ལག་མཐིལ་གཉིས་སུ་ཨ་ཨ་ལས་ཟླ་གཡས་པའི་ལག་མཐིལ་ཟླ་བ་
ནི་ཀུན་རྫོབ་བྱང་ཆུབ་ཀྱི་སེམས་མཚོན་ཏེ། སངས་རྒྱས་ཀྱི་ཐུགས་བ་ཉིས་སུ་མེད་པའི་ཐབས་སྙིང་རྗེ་ཆེན་པོའོ། །གཡོན་གྱི་ཟླ་བ་ནི་སྤྲོས་མེད་རྣམ་པར་མི་རྟོག་པའི་ཤེས་རབ། དེ་གཉིས་ཀྱི་སྟེང་གི་གཡས་ཀྱི་ཧཱུཾ་ནི་ཡེ་ཤེས་ལྔ་དང་། གཡོན་གྱི་ཨ་ནི་དབྱིངས་རང་བཞིན་གྱི་རྣམ་པར་དག་པ་མཚོན་ནོ། །

༄༅།   །ཡང་ཀུན་རྫོབ་བྱང་ཆུབ་ཀྱི་སེམས་འབིགས་བྱེད་ཀྱི་སྙིང་རྗེ་ཐབས་དང་། དོན་དམ་བྱང་ཆུབ་ཀྱི་སེམས་སྟོང་ཉིད་རྟོགས་པའི་ཤེས་རབ་གཉིས་ཧཱུྃ་དང་ཨ་ཐུང་གི་རྣམ་པར་ལངས་པའོ།། བའི་དཀྱིལ་འཁོར་རེ་རེ། དེ་དག་གི་དབུས་
སུ་ཧཱུྃ་དང་ཨ་བསམ། ཐལ་མོ་གཉིས་ལ། ཨ་ཨཱ། ཨི་ཨཱི། ཨུ་ཨཱ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨ ལན་གཉིས་བརྗོད་ལ། རྣམས་ཀྱིས་གང་བ་ལས་འོད་ཟེར་འཕྲོ་
བ༑ གཡས་གཡོན་གྱི་མཐེ་བོང་ལ་ཨོ། མཛུབ་མོ་ལ་ཧཱུྃ། གུང་མོ་ལ་ཏྲཱཾ། སྲིན་ལག་ལ་ཧཱི མཐེའུ་ཆུང་ལ་ཨཱ་བཀོད་དེ། གཡས་པའི་མཐེ་བོང་ལ་རྣམ་པར་སྣང་མཛོད། མཛུབ་མོ་ལ་མི་
བསྐྱོད་པ། གུང་མོ་ལ་རིན་ཆེན་འབྱུང་ལྡན། སྲིན་ལག་ལ་འོད་དཔག་མེད། མཐེའུ་ཆུང་ལ་དོན་ཡོད་གྲུབ་པ། གཡོན་གྱི་མཐེ་བོང་ལ་རྡོ་རྗེ་དབྱིངས་ཀྱི་དབང་ཕྱུག་མ། མཛུབ་མོ་ལ་རྡོ་རྗེ་
ཐུགས་མ། གུང་མོ་ལ་རྡོ་རྗེ་དབང་བསྐུར་མ། སྲིན་ལག་ལ་རྡོ་རྗེ་མཚོན་ཆ་མ། མཐེའུ་ཆུང་ལ་རྡོ་རྗེ་ཀུན་མ་རྣམས་ཕོ་མོའི་ཁྱད་པར་མ་གཏོགས་ཞལ་གཟུགས་བརྙན་སོགས་བསྒོམ་ལ་བརྟེན་པའི་རང་བཞིན་གང་
ཡིན་པ་སྦྱོར་ལམ་དྲོད་ཡིན། ཕྱག་རིགས་ལྔ་དང་འདྲ་བར་གྱུར་པར་བསམས་ལ། མཉམ་པའི་ཐལ་མོ་དང་། ཨོ་ཨ་ཕན་ཚུན་རྗེས་སུ་རྟོགས་པ་སོགས་པའང་ཟེར་ནྱོ་ནྱ་ཨ་ནུ་ག་ཏཿ ཆོས་ཐམས་ཅད། སརྦ་དྷརྨཱས། ལྷ་དང་ལྷ་མོ་རྣམས་

རེགགཟུགས་བརྙན་གྱི་འོད་ཟེར་གྱི་ཚུལ་གྱི་རྗེས་སུ་ཞུགས་ཏེ་རེག་པ་ལ་རྟེན་པ་སྐྱེས་པའི་ཡེ་ཤེས་ཀྱིས་བདེ་བ་ཉམས་སུ་མྱོང་བ་ལ་སེམས་འཇོག་ལ་སྦྱོར་ལམ་རྩེ་མོའོ།། རྡོ་རྗེ་ཐལ་མོ་དང་། རྒྱས། སྤུ་ར་སྤ་ར་རྒྱས་ཨ་ནུ། རྗེས་སུ་པྲ་བི རབ་ཏུ་འཇུག་པ་སརྦ་དྷརྨ
ཆོས་ཐམས་ཅད་བཛྲ་རྡོ་རྗེ་ཨཉྫ་ཐལ་མོ་ལི་ཡིས་རྗེས་སུ་ཞུགས། རྡོ་རྗེ་བསྡམས་པ་དང་། ཨདྱནྟ།ཤིན་ཏུ་བརྟན་པ། ཨ་ནུ་རྗེས་སུ་པྲ་བི རབ་ཏུ་འཇུག་པ་སརྦ་དྷརྨཱཿ ཆོས་ཐམས་ཅད་བཛྲ་རྡོ་རྗེ་འཆིང་བ་བནྡྲས་གཅིག་ཏུ་འདྲེས་པར་
བསམ་ཞིང་ཞེས་བརྗོད་པའི་ཚེ་ཕན་ཚུན་ལ་བརྟེན་ནས་སྐྱེས་པའི་བདེ་བ་ལ་སེམས་འཇོག་པ་ནི་སྦྱོར་ལམ་བཟོད་པའོ།། སེམས་འོད་གསལ་བར་བསམས་ལ། ལྷ་ཡབ་ཡུམ་རྣམས་ཕན་ཚུན་ཆུ་ལ་ཆུ་འདྲེས་པ་དང་། མར་ལ་མར་བཞག་པ་བཞིན་དུ་དབྱེར་མེད་དུ་འདྲེས་པར་བསམ་
ཞིང་། དེ་ལས་སྐྱེས་པའི་ཡེ་ཤེས་ལ་འཇོག་པ་ནི་སྦྱོར་ལམ་ཆོས་མཆོག་གོ། རྡོ་རྗེ་བསྡམས་པའི་ཕྱག་རྒྱ་ལན་གསུམ་དཀྲོལ་ཞིང་སེ་གོལ་གཏོགས་ལ། བཛྲ་བནྡྷ་ཏྲད་ཀྱིས་སྡིག་པ་ཐམས་ཅད་དྲལ། རྡོ་རྗེ་བསྡམས་པའི་མཐེ་བོང་ནང་དུ་བཅུག་ལ། ཨོ་
བཛྲ་ཨཱ་བེ་ཤ་ཞེས་དང་། ཨ བཅུ་ནས་བརྒྱའི་བར་བཟླས་ནས། སྙིང་གར་དང་པོའི་རྡོ་རྗེ་ཆར་བཞིན་དུ་དབབ་ཞིང༌། ཏིཥྛ་བཛྲ་དྲི་བྷོ་མེ་བྷ་ཝ་ཤ་ཤཱ་ཏོ་མེ་བྷ་ཝ། ཧྲི་ད་ཡོ་མེ། ཨ་དྷི་ཏི སརྦ་སིདྡྷིམྨེ་པྲ་ཡཙྪ་
ཧཱུྃ། ཧ་ཧ་ཧ་ཧ་ཧོ༔ ཞེས་བརྗོད་ཅིང་ཕྱག་རྒྱ་དགྲོལ། ཡང་ཕྱག་རྒྱ་དེ་ཉིད་བཅའ་ཞིང་། བཛྲ་མུཉྩི་བརྗོད། ཨོ་བཛྲ་མུཥྟཾ་བཾ། ལན་གསུམ་གྱིས་ཕྱག་རྒྱ་དཀྲོལ་ཞིང་སེ་གོལ་གཏོགས་ཏེ་ཡེ་ཤེས་པ་རྣམས་བརྟན་པར་བསམ་

༄༅། །མོ། །གཉིས་པ་ནི། ཨོཾ་སྭ་བྷ་ཝ་ཤུདྡྷ སརྦ་དྷརཿ སྭ་བྷ་ཝ་ཤུདྡྷོཉཧཾ། ཞེས་པས་སྟོང་པར་བསམ། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་
གྱི་སྟེང་དུ་ཧཱུཾ་ལས་རྡོ་རྗེ་དཀར་པོ་རྩེ་ལྔ་པ་ཧཱུཾ་གིས་མཚན་པ། དེ་ལས་འོད་ཟེར་འཕྲོས་འདུས་གཅིག་ཏུ་གྱུར་པ་ལས། རང་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་རབ་ཏུ་དགྱེས་པའི་སྤྱན་
གདངས་པ། དར་གྱི་ན་བཟའ་དང་རིན་པོ་ཆེའི་རྒྱན་གྱིས་བརྒྱན་པ། ཕྱག་གཡས་པ་རྡོ་རྗེ་རྩེ་ལྔ་པ་ཐུགས་ཀར་གཏོད་དེ་འཛིན་པ། གཡོན་པ་དྲིལ་བུ་ཁ་དཀུར་བརྟེན་པ། སེམས་དཔའི་སྐྱིལ་མོ་
ཀྲུང་གིས་བཞུགས་པར་གྱུར་པར་བསམས་ཏེ། ཕྱག་འཚལ་པའི་ཐལ་མོ་དཔྲལ་བར་བཞག་ལ། ཨོ་བྷྲི་ཏ་བྷྲི་ཏ་སརྦ་ཨཱ་ཝ་ར་ཎཱ་ནི་ཧཱུཾ་ཕཊ་ཀྱིས་སྐུ་དང་། ཐལ་མོ་སྙིམ་པར་སྦྱར་བ་མགྲིན་པར་བཞག་ལ། ཨོཾ་ཏྲ་ཊ་ཏྲ་ཊ་སརྦ་
ཨཱ་ཝ་ར་ཎ་ནི་ཧཱུཾ་ཕཊ་ཀྱིས་གསུང་དང་། རྡོ་རྗེ་ཐལ་མོ་ལས། གུང་མོ་གཉིས་དང་མཐའ་བཞི་སྦྱར་ཏེ་བརྐྱངས་པའམ། ཕྱག་ལེན་ལ་འདི་མཛད། བླ་མ་ཕྱི་མ་རྣམས་རྡོ་རྗེ་བསྡམ་པ་ལས་གུང་མོ་དང་མཐའ་བཞི་སྦྱར་བར་བཞེད། ཕྱག་རྒྱ་དེ་སྙིང་
གར་བཞག་ལ། ཨོཾ་ཙྪིནྡ་ཙྪིནྡ་སརྦ་ཨཱ་ཝ་ར་ཎ་ནི་ཧཱུཾ་ཕཊ་ཀྱིས་ཐུགས་བྱིན་གྱིས་བརླབ་པའོ། །དེ་ནས་རྡོ་རྗེ་བསྡམ་པ་ལས། གུང་མོ་རྡོ་རྗེ་འདྲ་བར་གཤིབས། མཐེ་བོང་དང་མཐེའུ་ཆུང་གཉིས་བརྐྱངས་པ་ཕྱག་ན་རྡོ་རྗེའི་ཕྱག་རྒྱ་སྤྱི་བོར་

བཞག་ལ། ཨོཾ་བཛྲ་ཨ་བྷི་ཥིཉྩ་ཧཱུྃ། དེ་ཉིད་ལས། མཛུབ་མོ་དང་སྲིན་ལག་པདྨ་འདྲ་བར་བྱས་པ་སྦྱོང་རྒྱལ་གྱི་ཕྱག་རྒྱ་དཔྲལ་བར་བཞག་ལ། ཨོཾ་བུདྡྷ་ཨ་བྷི་ཥིཉྩ་ཨོཾ། དེ་ཉིད་ལས། མཛུབ་མོ་དང་སྲིན་ལག་རིན་པོ་ཆེ་འདྲ་བར་
བྱས་པ་དབང་བསྐུར་བའི་ཕྱག་རྒྱ་རྣ་བ་གཡས་པའི་སྟེང་དུ་བཞག་ལ། ཨོ་རཏྟ་ཨ་བྷི་ཥིཉྩ་ཧཱུྃ། མཐེ་བོང་དང་མཐེའུ་ཆུང་སོ་སོར་མཉམ་ལ། ལྷག་མ་ཐམས་ཅད་བརྐྱང་བ་སྡིག་པ་བསྲེག་པའི་ཕྱག་རྒྱ་ལྟག་པར་བཞག་ལ། ཨོཾ་པདྨ་ཨ་
བྷི་ཥིཉྩ་ཧྲཱིཿ དེ་ཉིད་གཡོན་དུ་བསྒྱུར་བ་ལས་ཐམས་ཅད་པའི་ཕྱག་རྒྱ་རྣ་ལྟག་གཡོན་དུ་བཞག་ལ། ཨོཾ་ཀརྨ་ཨ་བྷི་ཥིཉྩ་ཨཱ༔ ཞེས་བརྗོད་ཅིང་། གནས་དེ་རྣམས་སུ་མི་བསྐྱོད་པ། རྣམ་པར་སྣང་མཛོད། རིན་
ཆེན་འབྱུང་ལྡན། འོད་དཔག་མེད། དོན་ཡོད་གྲུབ་པ་རྣམས་ཀྱིས་དབུ་བརྒྱན་པར་བསམ་མོ། །དེ་ལྟར་བདག་རྡོ་རྗེ་སེམས་དཔར་གྱུར་པའི་སྨིན་མཚམས་ནས་འོད་ཟེར་དཔག་ཏུ་མེད་པ་སྤྲོས་པས། སྤྱིར་སེམས་ཅན་ཐམས་
ཅད་དང་། བྱེ་བྲག་ཏུ་ངན་སོང་གསུམ་དང་། ཁྱད་པར་ཚེ་འདས་སོགས་དམིགས་ཡུལ་གང་ཡིན་ལ་ཕོག་པས། འགྲོ་བ་དེ་དག་གི་སྡིག་པ་དང་སྡུག་བསྔལ་ཐམས་ཅད་ཞི་བར་བསམས་ལ། ཚངས་པ་ཆེན་པོ་པདྨའི་གདན་ལ་
བཞུགས་ཏེ། ངན་སོང་གི་རྒྱུད་ཐམས་ཅད་ཡོངས་སུ་སྦྱོང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ངན་སོང་གི་རྒྱུད་ཐམས་ཅད་ལས་གྲོལ་བ་ཞེས་བྱ་བའི་བྱང་ཆུབ་སེམས་

་༄༅།  དཔའ་སེམས་དཔའ་ཆེན་པོའི་ཏིང་ངེ་འཛིན་གྱི་འོད་ཟེར་འཕྲོ་བ་དང༌། སྡུདཔ་མང་པོའི་འཕྲེང་བ་ཉིད་ཀྱི་དཔྲལ་བའི་མཛོད་སྤུ་ནས་ཕྱུང་ནས། དེས་སྟོང་གསུམ་གྱི་
སྟོང་ཆེན་པོའི་འཇིག་རྟེན་གྱི་ཁམས་འདི་དག་ཐམས་ཅད་ཀུན་ཏུ་སྣང་བར་བྱས་སོ། །ཀུན་ཏུ་སྣང་བར་བྱས་པས། སེམས་ཅན་ཐམས་ཅད་ཀྱི་སེམས་ཉོན་མོངས་པའི་འཆིང་བ་ལས་གྲོལ་
ཏེ༑ བདེ་བ་སོ་སོར་ཐོབ་ནས་དགའ་བའི་ཚལ་ཐམས་ཅད་ཀུན་ཏུ་སྣང་བར་བྱས་ཏེ། མཆོད་པའི་སྤྲིན་སྣ་ཚོགས་ཀྱིས་མངོན་པར་མཆོད་དེ། ལན་བརྒྱ་ཕྲག་སྟོང་དུ་བསྐོར་བ་བྱས་ནས་མགོ་བོས་
ལན་བརྒྱ་སྟོང་ཕྲག་དུ་མར་ཕྱག་འཚལ་ཏེ། བཅོམ་ལྡན་འདས་ཀྱི་སྤྱན་སྔར་ནོར་བུ་དྲི་མ་མེད་པའི་སྟེང་དུ་འཁོད་དེ་འདི་སྐད་ཅེས་གསོལ་ཏོ། །ཨེ་མ་ཧོ་སངས་རྒྱས་ཨེ་སངས་རྒྱས། །ཨེ་མ་
སངས་རྒྱས་མཛད་པ་ལེགས། །གང་ཕྱིར་ངན་སོང་བདག་ཅག་སྦྱངས། །བྱང་ཆུབ་སྤྱོད་པ་ཉིད་ལ་བཀོད། །ཅེས་ཆེད་དུ་བརྗོད་ནས། སྡུག་བསྔལ་དང་བྲལ་བའི་འགྲོ་བ་དེ་རྣམས་ཀྱིས་བདག་ལ་མཆོད་པར་
བསམས་ལ། སྔར་བྱིན་གྱིས་བརླབས་པའི་མཆོད་པ་རྣམས། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡེ་ཧཱུྃ། ཞེས་སོགས་ཀྱི་མཆོད་ཡོན་སྔོན་དུ་འགྲོ་བའི་ཉེར་སྤྱོད། ཤབྡ་འདི་ལ་རོལ་མོ་འབུད་དཀྲོལ་

མི་མཛད། དང་བཅས་པས་མཆོད། རྡོ་རྗེ་ཐལ་མོ་སྙིང་ཁར་བཞག་པས་གཡས་སུ་བསྐོར་ཞིང་། སངས་རྒྱས་ཀུན་པས་སྔར་སངས་རྒྱས། །ཞེས་པ་ནས། ཐམས་ཅད་རྡོ་རྗེའི་བདག་ཉིད་གཙང་། །ཞེས་པའི་བར་འོག་
ནས་འབྱུང་བ་བཞིན་བརྗོད་པས་བསྟོད་པར་བསམ་མོ། །དེ་ནས་གསུམ་པ་ནི། རང་གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ། ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་སོགས་རྩ་རིག་ཚར་གཅིག་བརྗོད་པའི་མཐར། དེ་ལས་
འོད་འཕྲོས་དམིགས་ཡུལ་གྱིས་གཙོ་བྱས་པའི་སེམས་ཅན་ཐམས་ཅད་ངན་སོང་གི་སྡུག་བསྔལ་ཞི་བར་བྱས། སླར་འདུས་སྙིང་གའི་ཆོས་ཀྱི་ཡི་གེ་དེ་ཉིད་ལ་ཐིམ་པར་གྱུར་པར་བསམ་ཞིང་། ཨོཾ་ན་
མོ་བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བའི་རྒྱལ་པོ། བྷ་ག་ཝ་ཏེ་སརྦ་དུརྒ་ཏི་པ་རི་ཤོ་དྷ་ནི་རཱ་ཛཱ་ཡ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས། ཏ་ཐཱ་ག་ཏ་ཡ། ཨདྷ་ཏེ་སམྱཀ་སཾ་བུདྡྷ་
ཡ༑ ཏདྱ་ཐཱ།འདཾ ལྟ་སྟེ། ཨོཾ་ཤོ་དྷ་ནེ་ཤོ་དྷ་ནེ་ༀ་སྦྱོང་མ་སྦྱོང་མ། སརྦ་པཱ་པཾ་བི་ཤོ་དྷ་ནེ་སྡིག་པ་ཐམས་ཅད་རྣམ་པར་སྦྱོང་མ། ཤུདྡེ།དག་མ། བི་ཤུདྡྷེ། རྣམ་པར་དག་མ། ལས་ཀྱི་སྒྲིབ་པ་ཐམས་ཅད་རྣམ་པར་དག་མ།སརྦ་ཀརྨ་ཨཱ་བ་ར་ཎ་
བི་ཤུདྡྷེ་སྭཱཧཱ། ཞེས་ཅི་ནུས་པ་བཟླས་ལ། སྙིང་གར་ཐལ་མོ་སྦྱར་ནས། མགོན་པོ་ཐུགས་རྗེ་ཆེན་པོ་དང་ལྡན་པས་དམིགས་ཡུལ་གྱིས་ཐོག་དྲངས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་

༄༅།    །ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ། ཡི་གེ་བརྒྱ་པ་ལན་གསུམ་བརྗོད་པས་བསྒོམ་བཟླས་ཀྱི་བྱིན་རླབས་བརྟན་པར་བསམས་ལ། སླར་
ཡང་༑ བདག་ཉིད་ལ་མཆོད་བསྟོད་བྱ་བའི་ཕྱིར། མཆོད་རྫས་རྣམས་གོང་མཆོད་པ་བྱིན་རླབས་ཀྱི་སྐབས་ལྟར་བསང་སྦྱངས་བྱིན་གྱིས་བརླབས་པ་ནི། ཨོཾ་བཛྲ་ཡཀྵ་ཧཱུཾ། རྡོ་རྗེ་གནོད་སྦྱིན་གྱི་ཕྱག་རྒྱས་བགེགས་བསལ། ཨོཾ་བཛྲ་ཛྭ་ལ་
ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ་དང་། རྡོ་རྗེ་མེའི་ཕྱག་རྒྱས་གཟི་བྱིན་བསྐྱེད། ཨོཾ་སྭ་བྷ་ཝ་ཤུདྡྷ སརྦ་དྷརྨཱཿ སྭ་བྷ་ཝ་ཤུདྡྷོཉཧཾ། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་
པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། མེ་ཏོག བདུག་སྤོས། མར་མེ། དྲི། ཞལ་ཟས། གཞན་ཡང་རོལ་མོ་དང་
འཕན་གདུགས་ལ་སོགས་པའི་མཆོད་རྫས་བསམ་གྱིས་མི་ཁྱབ་པ་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར་པར་བསམས་ལ། ཨོཾ་བཛྲ་ཨརྒྷཾ་ཧཱུཾ། ནས། ཤབྡ
ཧཱུྃ། ཐལ་མོ་སྦྱར་ལ། འཇིག་རྟེན་ཁམས་འདི་དཔག་མེད་ན། །མཆོད་ཡོན་ཇི་སྙེད་ཡོད་པ་རྣམས། །སངས་རྒྱས་སྲས་དང་བཅས་ལ་འབུལ། །བཞེས་ནས་འགྲོ་བའི་དོན་ཀུན་མཛོད། །ཨོཾ་

སརྦ་ཏ་ཐཱ་ག་ཏ་ཨབྷཾ་པྲ་ཏིཙྪ་པཱུ་ཛ་མེ་གྷ་ས་མུ་དྲ་སྤུ་ར་ཎ་ས་མ་ཡེ་ཧཱུྃ། དེ་བཞིན་དུ་ཚིགས་བཅད་དང་། སྔགས་རྣམས་གོ་བརྗེས་ལ། སྔགས་རྣམས་བརྗོད་པའི་ཚེ་པད་སྐོར་སྔོན་དུ་འགྲོ་བའི་མཆོད་པ་སོ་སོའི་ཕྱག་རྒྱ་དང་བཅས་
ལ༑ མེ་ཏོག་དང་། པུཥྤེ། བདུག་སྤོས་དང་། དྷ་པེ། སྣང་གསལ་དང་། ཨཱ་ལོ་ཀེ། དྲི་ཆབ་དང་། གནྡྷེ། ཞལ་ཟས་དང་། ནི་ཝི་དྱཱ། རོལ་མོ་དང་། ཤབྡ་རྣམས་ཀྱིས་མཆོད་པ་རོལ་མོའི་སྒྲ་བྱ་ཞིང་། ཨོཾ་བཛྲ་
དྷམཱར་ཎི་ཏ་རྡོ་རྗེ་ཆོས་ཀྱི་སྒྲ་སྒྲོགས། པྲ་ར་ཎི་ཏ་¸རབ་ཏུ་སྒྲོགས། སཾ་པྲ་ར་ཎི་ཏ་ཡང་དག་པར་རབ་ཏུ་སྒྲོགས། སརྦ་བུདྡྷ་ཀྵེ་ཏྲ་སངས་རྒྱས་ཀྱི་ཞིང་རྣམས། པྲ་ཙཱ་ལི་ནི་ཐམས་ཅད་རབ་ཏུ་གཡོ་བར་མཛད་མ། པྲ་ཛྙཱ་པ་ར་མི་ཏ་ནཱ་ད་སཾ་བྷ་ཝེན། ཤེས་རབ་
ཀྱི་ཕ་རོལ་ཏུ་ཕྱིན་མའི་སྒྲའི་རང་བཞིན་གྱིས། བཛྲ་དྷརྨ་ཧྲི་ད་ཡ་ཡང་དག་པར་མཉེས་པར་བྱེད་མ། སནྟོ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ། ཀུན་ནས་ནམ་མཁའ་ལ་གཞི་ཚུགས། ཚར་གཅིག་བརྗོད་ལ། དེ་ནས་རྡོ་རྗེ་དྲིལ་བུ་འཛིན་པས། སྤྲོས་པ་ཆུང་
ན་རྡོ་རྗེ་གསོར་ཞིང་དྲིལ་བུ་བཅད་གཏུབ་ཏུ་དཀྲོལ། སངས་རྒྱས་ཀུན་པས་སྔར་སངས་རྒྱས། །མི་ཤེས་དྲི་མ་ཀུན་བཅོམ་པ། །རྡོ་རྗེ་རྡོ་རྗེ་འཛིན་རྒྱལ་པོ། །རྡོ་རྗེ་རྡོ་རྗེ་རྡོ་རྗེ་འཛིན། །རྡོ་རྗེ་སྐུ་སྟེ་སྐུ་ཆེ་བ། །ཕྱག་
ན་རྡོ་རྗེ་ཕྱག་འཚལ་བསྟོད། །རྡོ་རྗེ་ཡན་ལག་རྡོ་རྗེ་མཆོག །རྡོ་རྗེ་འབར་བ་ཆེར་འབར་བ། །རྡོ་རྗེ་ཤུགས་ཏེ་ཤུགས་ཆེ་བ། །རྡོ་རྗེ་མཚོན་ཆ་རྡོ་རྗེ་ཆེ། །ཕྱག་ན་རྡོ་རྗེ་ཕྱག་ཆེན་པོ། །རྡོ་རྗེ་མདའ་

༄༅། །སྟེ་རབ་འབིགས་པ། །རྡོ་རྗེ་རྣོན་པོ་རྣོ་བ་ཆེ། །མཆོད་པ་ཆེན་ཞེས་པ་འདི་རྗེ་བཙུན་གྱིས་གཞན་ཕན་འོད་ཟེར་དུ་ཡང་གསུངས་ཤིང་སྔགས་འཆང་ངག་གི་དབང་པོས་གསུང་རྒྱུན་དུ་མཛད་དོ། པོ་རྒྱ་མཚོ་
ཆེ༑ །རྡོ་རྗེ་པདྨ་བྱང་ཆུབ་ཆེ། །བྱང་ཆུབ་སངས་རྒྱས་རང་བྱུང་བ། །རྡོ་རྗེ་རྒྱ་ཆེན་རྒྱ་ཆེན་ཏེ། །རྡོ་རྗེ་སྒྱུ་མ་རྣམ་སྦྱོང་བ། །རྡོ་རྗེ་རྒྱུ་སྟེ་གནོད་སྦྱིན་ཆེ། །རྡོ་རྗེ་པདྨོ་རྣམ་སྦྱོང་བ། །རྡོ་རྗེ་ཁྲོ་བོ་
མ་རུངས་ཆེ། །རྡོ་རྗེ་དགྲ་སྡང་འཇོམས་པའི་གཙོ། །རྡོ་རྗེ་འཇིགས་པ་བསྲུང་བ་ཆེ། །རྡོ་རྗེ་ལྕགས་ཀྱུ་དོན་ཡོད་བྱེད། །རྡོ་རྗེ་རོ་ལངས་རོ་ལངས་བྱེད། །རྡོ་རྗེ་སྲིན་པོ་ཟ་བ་པོ། །རྡོ་རྗེ་གནོད་
སྦྱིན་གནོད་སྦྱིན་ཆེ། །རྡོ་རྗེ་གདོན་ཏེ་གདོན་གྱི་མཆོག །འཇིགས་བྱེད་དགྲ་བྱེད་དྲག་པོ་ཆེ། །རྡོ་རྗེ་འཇིགས་བྱེད་རྔམ་བྱེད་པ། །སྒྲུབ་དཀའི་སྒྲུབ་པ་ལེགས་པ་སྟེ། །རྡོ་རྗེ་ལེགས་པ་དགེས་
མཛད་པ། །རྡོ་རྗེ་དགའ་བ་དགའ་བ་ཆེ། །དགའ་བའི་རྡོ་རྗེ་དབང་བྱེད་པ། །འོད་སྟུག་པས་ན་སྟུག་པ་ཆེ། །ནམ་མཁའ་དང་ནི་མཉམ་པ་པོ། །རེ་བ་ཐམས་ཅད་རྫོགས་མཛད་པ། །རྡོ་རྗེ་
དབང་བསྐུར་རིན་ཆེན་མཆོག །རྡོ་རྗེ་རྒྱལ་མཚན་ཡོན་ཏན་མཚོ། །རྡོ་རྗེ་ཡེ་ཤེས་ཡེ་ཤེས་ཆེ། །རིགས་སྔགས་བྱེ་བའི་ཚོགས་ཀྱིས་བསྐོར། །ཧ་ལ་ཧ་ལ་ནག་པོ་ཆེ། །དགྲ་ཆེན་ཞིང་ནི་

འཇོམས་པ་ཅན། །རྡོ་རྗེ་འདོད་པ་འདོད་པ་ཆེ། །སྙིགས་མའི་ལུས་ངན་རྣམ་སྦྱོང་བ། །སྐད་ཅིག་གཡོ་བའི་ཐེ་ཚོམ་གཅོད། །གློག་བཞིན་ཞལ་གྱི་ལྗགས་ལས་འཕྲོ། །རྡོ་རྗེ་མེ་སྟེ་མ་རུངས་
འདུལ༑ དྲག་པོ་རབ་སྣང་སྣང་མཛད་པ། །ཉི་མ་སྟོང་གིས་གདུངས་པའི་ཞལ། །སྤྱན་དམར་འཇིགས་པ་མཛད་པ་པོ། །ཁྲོ་བོ་དུ་མའི་འོད་བཞིན་འཕྲོ། །ཕྱག་རྣམས་དུ་མར་མཚོན་ཆ་
བརྒྱ༑ །དུ་མའི་ཞལ་ཏེ་སྐུ་ཡང་སྟོང་། །འཁྱིལ་ཞིང་རྒྱན་ཡང་འཁྱིལ་བ་སྟེ། །སེམས་ཀྱི་ཆོས་པས་སྐུ་མི་མངའ། །རྣམ་པར་རྟོག་པ་མ་ལུས་འདུལ། །མ་རིག་འཇོམས་པའི་ཚངས་པ་སྟེ། །
འདོད་ཆགས་ཞེ་སྡང་སྲིད་མཐར་བྱེད། །སྒྱུ་མ་ཁྱབ་འཇུག་རྡོ་རྗེ་ཅན། །རྩེ་གསུམ་རྩེ་གསུམ་འཆང་འཕྲོག་པ། །འདོད་ཆགས་ཞེ་སྡང་གཏི་མུག་ཆེ། །སྲིད་དང་སྲིད་མིན་རྣམ་སྦྱོང་བ། །ཞི་
ཞིང་དུལ་ལ་དགའ་བ་སྟེ། །སངས་རྒྱས་སངས་རྒྱས་རབ་རྟོགས་པ། །སངས་རྒྱས་བདག་ཉིད་སངས་རྒྱས་སྐུ། །རྡོ་རྗེ་རབ་དགེས་རྡོ་རྗེ་སེམས། །ཀུན་ཏུ་བཟང་པོ་ཆེར་བཟང་པོ། །མཚན་
རྣམས་དམ་པས་རྣམ་བརྒྱན་པ། །ཁམས་གསུམ་བདག་ཉིད་ཁྱབ་པ་པོ། །ཐམས་ཅད་རྡོ་རྗེའི་བདག་ཉིད་གཙང་། །ཞེས་པས་བསྟོད་དེ་བདག་བསྐྱེད་དོ། །སྤྲོས་པ་ལ་དགའ་ན་ཡོ་ག་སྟོད་ལུགས་པ་རྣམས། ཕྱག་ཆེན་ལྔ་དང་

༄༅། ་དདྲིལ་གསིལ་གསུམ། །ཞེས་པའམ། ཕྱག་རྒྱ་ལྔ་ལྡན་དྲིལ་གསུམ་བརྡུངས། །ཟེར་ཏེ། སྙིང་གར་རྡོ་རྗེ་དྲིལ་བུ་དཀྲོལ་བའི་སྟེང་དུ་རྡོ་རྗེ་བཟུང་བ་རྣམ་སྣང་གི་ཕྱག་ཆེན། ལག་པ་གཡས་རྡོ་རྗེ་དང་བཅས་པས་ནང་ནས་མར་ལ་སོང་ཐོག་ཏུ་མཉམ་བཞག་གི་
ཕྱག་རྒྱ་བཅའ་བ་འོད་དཔག་མེད་ཀྱི་ཕྱག་ཆེན། དེ་ཉིད་གཡས་སུ་སྐྱབས་སྦྱིན་བྱ་ཞིང་དྲིལ་བུ་དཀྲོལ་བ་དོན་ཡོད་ཀྱི་ཕྱག་ཆེན། དེ་ཉིད་མར་ས་གནོན་བྱ་བ་མི་བསྐྱོད་པའི་ཕྱག་ཆེན། དེ་ཉིད་པུས་མོ་གཡོན་པའི་སྟེང་དུ་ཁྱེར་ནས། སླར་གཡས་ཕྱོགས་སུ་མཆོག་སྦྱིན་གྱི་ཚུལ་དུ་ཁྱེར་ཞིང་། རྡོ་རྗེ་གསོར་
དྲིལ་བུ་གསིལ་བ་ནི་རིན་འབྱུང་གི་ཕྱག་ཆེན། འདི་ནི་ལོ་ཆེན་གྱིས། རྒྱ་གར་གྱི་པཎྜིཏ་ག་གོན་བཟང་པོ་ལ་ཞུས་པ་ཡིན་ཅིང་། འོག་གི་བསྟོད་རིང་ལའང་འདི་བྱས་པས་ཆོག་པས་ན། ག་གོན་ཀུན་འགྲོ་ཞེས་ཟེར། ཁ་ཅིག་ག་གོན་སྔོན་འགྲོ་ཟེར་བ་ནི་མ་དག་པའོ། །ཞེས་གུང་རུའི་བཞེད་པའོ། །ཞིབ་
ཏུ་ནི་མཐོང་བ་བརྒྱུད་པའི་ཕྱག་ལེན་ལས་ཤེས་པར་བྱའོ།། ༈ གཉིས་པ་བུམ་བཟླས་ནི། རྣམ་རྒྱལ་བུམ་པའི་སྟེང་དུ། དུང་ཆོས་དྲི་བཟང་གི་ཆུས་གང་བ་དང་། རྡོ་རྗེ་མེ་ཏོག་ཕྲེང་བ་དང་བཅས་པ་བཞག་ལ། ༈ ཨོཾ་བཛྲ་ཡཀྵ་ཧཱུྃ་དང་། རྡོ་རྗེ་
གནོད་སྦྱིན་གྱི་ཕྱག་རྒྱས་བསངས། ཨོཾ་སྭ་བྷ་ཝ་ཤུདྡྷ སརྦ་དྷརྨཱཿ སྭ་བྷ་ཝ་ཤུདྡྷོ྅ཧཾ་གིས་སྟོང་པར་སྦྱངས། སྟོང་པའི་ངང་ལས། པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་ལས་རིན་
པོ་ཆེའི་བུམ་པ་ཡངས་ཤིང་རྒྱ་ཆེ་བ། ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་

གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་རྣམ་རྒྱལ་བུམ་པའི་ཆུའི་དབུས་སུ་སེང་གེའི་ཁྲི། ཤར་དུ་གླང་པོ་ཆེའི་ཁྲི། ལྷོར་རྟའི་ཁྲི། ནུབ་ཏུ་རྨ་བྱའི་ཁྲི། བྱང་
དུ་མཁའ་ལྡིང་རྣམས་ཀྱིས་བཏེག་པའི་རིན་པོ་ཆེའི་ཁྲིའི་སྟེང་དུ་འཁོར་གྱི་ལྷ་རྣམས་ཀྱི་གནས་སུ་པདྨ་དང་ཟླ་བའི་གདན། དབུས་ཀྱི་གདན་གྱི་སྟེང་དུ། སྐད་ཅིག་གིས་བཅོམ་ལྡན་འདས་ཀུན་
རིག་རྣམ་པར་སྣང་མཛད་སྐུ་མདོག་དཀར་པོ། ཞལ་བཞི་དཀར་བ། རྩ་ཞལ་ཤར་དུ་གཟིགས་པ། ཕྱག་གཉིས་ཏིང་ངེ་འཛིན་གྱི་ཕྱག་རྒྱ་ཅན། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་
པ༑ ཤར་དུ་སྦྱོང་བའི་རྒྱལ་པོ་དཀར་ལ་ཅུང་ཟད་དམར་བ་ཏིང་ངེ་འཛིན་གྱི་ཕྱག་རྒྱས་བཞུགས་པ། ལྷོར་རྒྱལ་མཆོག་རིན་ཆེན་སྔོན་པོ། གཡས་མཆོག་སྦྱིན་གཡོན་ཏིང་ངེ་འཛིན་གྱི་ཕྱག་རྒྱུ་
ཅན༑ ནུབ་ཏུ་ཤཱཀྱ་རིགས་དབང་སེར་པོ་ཆོས་འཆད་ཀྱི་ཕྱག་རྒྱ་ཅན། བྱང་དུ་མེ་ཏོག་ཆེར་རྒྱས་ལྗང་གུ་གཡས་སྐྱབས་སྦྱིན། གཡོན་ཏིང་ངེ་འཛིན་གྱི་ཕྱག་རྒྱ་ཅན། ཐམས་ཅད་ཀྱང་རིན་པོ་
ཆེའི་རྒྱན་དང་། དར་གྱི་ན་བཟའ་ཅན། རྡོ་རྗེ་སྐྱིལ་མོ་ཀྲུང་གིས་བཞུགས་པ། འཁོར་ལོས་སྒྱུར་བའི་ཆ་ལུགས་ཅན་ནོ། །ཤར་ལྷོར་སྤྱན་མ་དཀར་མོ་གཡས་པ་སྤྱན་གྱིས་མཚན་པའི་འཁོར་ལོ་

༄༅། །འཛིན་པ། ལྷོ་ནུབ་ཏུ་མཱ་མ་ཀི་སྔོན་མོ་གཡས་རྡོ་རྗེ་འཛིན་པ། ནུབ་བྱང་དུ་གོས་དཀར་མོ་དམར་མོ་གཡས་པདྨ་འཛིན་པ། བྱང་ཤར་དུ་སྒྲོལ་མ་ལྗང་གུ་གཡས་ཨུཏྤ་
ལ་འཛིན་པ། བཞི་ཀའང་ཕྱག་གཡོན་གདན་ལ་བརྟེན་ཅིང་། སེམས་དཔའི་སྐྱིལ་མོ་ཀྲུང་གིས་བཞུགས་པ། སྒེག་ཅིང་ཆགས་པའི་ཉམས་དང་ལྡན་ཞིང་། ནུ་འབུར་ཟུང་གིས་མཛེས་པའོ། །
དེའི་ཕྱི་རོལ་གྱི་ཤར་གྱི་གདན་བཞི་ལ། རྡོ་རྗེ་སེམས་དཔའ་དཀར་པོ་རྡོ་རྗེ་དྲིལ་བུ་འཛིན་པ། རྡོ་རྗེ་རྒྱལ་པོ་སེར་པོ་ལྕགས་ཀྱུ་འཛིན་པ། རྡོ་རྗེ་ཆགས་པ་དམར་པོ་མདའ་གཞུ་འཛིན་པ། རྡོ་རྗེ་
༎ ལེགས་པ་ལྗང་གུ་རྡོ་རྗེ་སེ་གོལ་གྱིས་ལེགས་སོ་སྟེར་བའོ། །ལྷོའི་གདན་བཞི་ལ། རྡོ་རྗེ་རིན་ཆེན་སེར་པོ་གཡས་རིན་པོ་ཆེ་དཔྲལ་བར་འཇོག་ཅིང་གཡོན་དྲིལ་བུ་དཀུར་འཛིན་པ། རྡོ་རྗེ་གཟི་
བརྗིད་དམར་སེར་ཉི་མའི་དཀྱིལ་འཁོར་འཛིན་པ། རྡོ་རྗེ་རྒྱལ་མཚན་ནམ་མཁའི་མདོག་ཅན་ཡིད་བཞིན་གྱི་རྒྱལ་མཚན་འཛིན་པ། རྡོ་རྗེ་བཞད་པ་དཀར་པོ་སོའི་འཕྲེང་བ་འཛིན་པའོ། །ནུབ་ཀྱི་
གདན་བཞི་ལ། རྡོ་རྗེ་ཆོས་དཀར་ལ་ཅུང་ཟད་དམར་བ་གཡོན་པདྨ་འཛིན་ཅིང་། གཡས་པ་དེའི་ཁ་འབྱེད་པ། རྡོ་རྗེ་རྣོན་པོ་སྔོན་པོ་གཡས་རལ་གྲི་གཡོན་པོ་ཏི་འཛིན་པ། རྡོ་རྗེ་རྒྱུ་སེར་པོ་

གཡས་པའི་གུང་མོ་ལ་འཁོར་ལོ་རྩིབས་བརྒྱད་པ་བསྐོར་ཞིང་འཛིན་པ། རྡོ་རྗེ་སྨྲ་བ་དམར་པོ་རྡོ་རྗེའི་ལྗགས་འཛིན་པའོ། །བྱང་གི་གདན་བཞི་ལ། རྡོ་རྗེ་ལས་སྣ་ཚོགས་མདོག་གཡས་སྣ་ཚོགས་
རྡོ་རྗེ། གཡོན་དེས་ཡུ་བ་བྱས་པའི་དྲིལ་བུ་དཀུར་འཛིན་པ། རྡོ་རྗེ་བསྲུང་བ་སེར་པོ་རྡོ་རྗེའི་གོ་ཆ་འཛིན་པ། རྡོ་རྗེ་གནོད་སྦྱིན་ནག་པོ་ཕྱག་གཉིས་ཀྱིས་ཞལ་གྱི་གཡས་གཡོན་གྱི་ཐད་ཀར་མཆེ་བ་ཕག་རྒོད་
ཀྱི་མཆེ་བ་འཛིན་པར་གུང་རུ་བཞེད་དོ།། འཛིན་པ། རྡོ་རྗེ་ཁུ་ཚུར་སེར་པོ་རྡོ་རྗེ་རྩེ་ལྔ་པ་གཉིས་དམ་ཚིག་གི་ཁུ་ཚུར་གྱིས་འཛིན་པའོ། །ནང་གི་གྲྭ་བཞིའི་ཤར་ལྷོར་སྒེག་མོ་དཀར་མོ་སྙེམས་པའི་ཚུལ་གྱིས་རྡོ་རྗེ་
གཉིས་འཛིན་པ། ལྷོ་ནུབ་ཏུ་ཕྲེང་བ་མ་སེར་མོ་ཕྱག་གཉིས་ཀྱིས་ཕྲེང་བ་འཛིན་པ། ནུབ་བྱང་དུ་གླུ་མ་དཀར་དམར་པི་ཝང་འཛིན་པ། བྱང་ཤར་དུ་གར་མ་ལྗང་གུ་ཕྱག་གཉིས་ཀྱིས་རྡོ་རྗེ་རྩེ་གསུམ་
པ་འཛིན་པས་གར་བྱེད་པའོ། །དེའི་ཕྱི་རོལ་གྱི་གྲྭ་བཞིར། ཤར་ལྷོར་བདུག་སྤོས་མ་དཀར་མོ་བདུག་སྤོས་འཛིན་པ། ལྷོ་ནུབ་ཏུ་མེ་ཏོག་མ་སེར་མོ་མེ་ཏོག་གི་ཟ་མ་ཏོག་འཛིན་པ། ནུབ་བྱང་དུ་
མར་མེ་མ་དམར་སྐྱ་མར་མེའི་སྡོང་བུ་འཛིན་པ། བྱང་ཤར་དུ་དྲི་ཆབ་མ་ལྗང་གུ་དྲིའི་དུང་ཆོས་འཛིན་པའོ། །ཤར་དུ་རྡོ་རྗེ་ལྕགས་ཀྱུ་དཀར་པོ་ལྕགས་ཀྱུ་འཛིན་པ། ལྷོར་རྡོ་རྗེ་ཞགས་པ་སེར་པོ་

༄༅། ་།ཞགས་པ་འཛིན་པ། ནུབ་ཏུ་རྡོ་རྗེ་ལྕགས་སྒྲོག་དམར་པོ་ལྕགས་སྒྲོག་འཛིན་པ། བྱང་དུ་རྡོ་རྗེ་དྲིལ་བུ་ལྗང་གུ་དྲིལ་བུ་འཛིན་པའོ། །རྡོ་རྗེ་སེམས་དཔའ་ལ་སོགས་
པའི་ལྷ་དེ་དག་ཐམས་ཅད་ཀྱང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་གྱི་སྟོད་གཡོགས་དང་ཤམ་ཐབས་ཅན། ཞི་བའི་ཉམས་ཅན་པདྨ་དང་ཟླ་བའི་གདན་ལ་སེམས་དཔའི་སྐྱིལ་མོ་
ཀྲུང་གིས་བཞུགས་པའོ། །ཞེས་པས་ལྷ་སོ་བདུན་ཞལ་ཕྱག་རྫོགས་པར་སྐད་ཅིག་གིས་བསྐྱེད་ལ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་
དཔའ་ཐམས་ཅད་ཀུན་རིག་རྩ་བའི་ལྷ་སུམ་ཅུ་རྩ་བདུན་གྱི་རྣམ་པར་ཨོཾ་བཛྲ་ས་མཱ་ཛཿ ཞེས་པས་ཡེ་ཤེས་པ་སྤྱན་དྲངས་པར་བསམས་ལ། རྡོ་རྗེ་དྲིལ་བུ་འཛིན་པས། ཚིགས་བཅད་རེའི་མཇུག་ཏུ་རྡོ་རྗེ་གཡབ་ཅིང་དྲིལ་བུ་དཀྲོལ། མ་
ལུས་སེམས་ཅན་ཀུན་གྱི་མགོན་གྱུར་ཅིང་། །བདུད་སྡེ་དཔུང་བཅས་མི་ཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་བཅས་གནས་འདིར་
གཤེགས་སུ་གསོལ། །བཅོམ་ལྡན་བསྐལ་པ་གྲངས་མེད་དུ་མ་རུ། །འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱངས་ཤིང་། །སྨོན་ལམ་རྒྱ་ཆེར་དགོངས་པ་ཡོངས་རྫོགས་པའི། །ཁྱེད་བཞེད་འགྲོ་

དོན་མཛད་དུས་འདི་ལགས་ན། །དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང་། །མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། །
ཡང་དག་འཁོར་དང་བཅས་རྣམས་གཤེགས་སུ་གསོལ། །ཛཿ ཧཱུྃ་བཾ་ཧོ༔ བྷ་ག་ཝཱན་ཨེ་ཧྱེ་ཧི་མ་ཧཱ་ཀཱ་རུ་ཎི་ཀ་ཏྲི་ཤྱ་ཧོ་ས་མ་ཡ་སྟྭཾ། ཞེས་བརྗོད། པདྨའི་ཕྱག་རྒྱ་བཅས་ལ། ཨོཾ་པདྨ་ཀ་མ་ལ་ཡ་སྟྭཾ་གྱིས་
གདན་དང་། སོ་སོའི་ཕྱག་རྒྱ་དང་བཅས་པས། མཆོད་པ། ཨོ་ཨརྒྷཾ་ཧཱུྃ། སོགས་ནས། ཤབྡ་ཧཱུྃ་གི་བར་གྱིས་མཆོད་པ་མདོར་བསྡུས་ཕུལ་ལ་ཕྱག་རྒྱ་དང་བཅས་པས། ཨོ་བཛྲ་ཨཾ་ཀུ་ཤ་ཛ༔ ཨོ་འོག་འཕྲིན་ལས་ཀྱི་སྐབས་ལྟར་ནང་གི་
སྒོ་བ་བཞིའི་དམ་རྒྱ་ལྟར་བྱ་ཞིང་། འོག་གི་དགུག་གཞུག་ཐམས་ཅད་ལ་ཤེས་པར་བྱའོ། །བཛྲ་པཱ་ཤ་ཧཱུཾ། ཨོཾ་བཛྲ་སྤོ་ཊ་། ཨོཾ་བཛྲ་ཨ་བེ་ཤ་ཨཱ། ཞེས་པས་དམ་ཚིག་པ་དང་དབྱེར་མེད་དུ་བསྲེས། བུམ་པའི་ལྷ་ལ་གོང་བདག་བསྐྱེད་ལྟར་གྱི་
ཕྱག་རྒྱ་དང་བཅས་པས། ཨོཾ་བྷྲིཏ་བྷྲི་ཏ་སརྦ་ཨཱ་ཝ་ར་ཎཱ་ནི་ཧཱུཾ་ཕཊ། ཨོཾ་ཏྲ་ཊ་ཏྲ་ཊ་སརྦ་ཨཱ་ཝ་ར་ཎཱ་ནི་ཧཱུཾ་ཕཊ། ཨོཾ་ཙྪིནྡ་ཙྪིནྡ་སརྦ་ཨཱ་ཝ་ར་ཎཱ་ནི་ཧཱུཾ་ཕཊ། སོགས་ཀྱིས་གནས་གསུམ་བྱིན་གྱིས་བརླབས། གོང་
བདག་བསྐྱེད་ལྟར་ཕྱག་རྒྱ་དང་བཅས། བུམ་པའི་ལྷ་ལ། ཨོཾ་བུདྡྷ་ཨ་བྷི་ཥིཉྩ་ཨོཾ། ཨོཾ་བཛྲ་ཨ་བྷི་ཥིཉྩ་ཧཱུཾ། ཨོཾ་རཏྣ་ཨ་བྷི་ཥིཉྩ་ཏྲཱཾ། ཨོཾ་པདྨ་ཨ་བྷི་ཥིཉྩ་ཧཱུྃ༔ ཨོཾ་ཀརྨ་ཨ་བྷི་ཥིཉྩ་ཨཱ༔ ཞེས་སོགས་ཀྱིས་བུམ་

༄༅། ་།པའི་ལྷ་རྣམས་ཀྱི་སྤྱི་བོར་རྣམ་པར་སྣང་མཛད་དང་། དཔྲལ་བར་མི་བསྐྱོད་པ་ལ་སོགས་པས་དབང་བསྐུར་ལ། པད་ཀོར་སྔོན་དུ་འགྲོ་བས་སོ་སོའི་ཕྱག་རྒྱ་དང་བཅས་པས། ཨོཾ་སརྦ་ཏ་ཐཱ་ག་ཏ། རེ་
རེའི་འགོར་སྦྱར་བའི། ཨནྡྷཾ་པྲ་ཏིཙྪ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡེ་ཧཱུྃ། དེ་བཞིན་དུ། སྔགས་གོང་འོག་འདྲ་བར་བྱས་ལ། པུའེ་དང་། དྷ་པེ་དང་། ཨཱ་ལོ་ཀེ་དང་། གནྡྷེ་དང་། ནི་ཝི་དྱཱ་དང་། ཤབྡ་
དང་༑ རོལ་མོ་དང་བཅས་པས། ཨོཾ་བཛྲ་དྷརྨཱ་ར་ཎི་ཏ་བརྗོད་ཅིང་། དེ་ནས་རྡོ་རྗེ་དྲིལ་བུ་འཛིན་པས། ཕྱག་ལེན་ལ་ཕྱག་ཆེན་ལྔ་དྲིལ་གསིལ་གསུམ་དང་བཅས་པ་མཛད། ཆོས་དབྱིངས་ཡེ་ཤེས་རྣམ་པར་དག །རྣམ་པར་སྣང་མཛད་
བཅོམ་ལྡན་འདས། །ཏིང་ངེ་འཛིན་ལྡན་ཕྱག་རྒྱ་ཅན། །ཕྱག་འཚལ་བཅོམ་ལྡན་ཀུན་རིག་ལ། །མེ་ལོང་ཡེ་ཤེས་རང་བཞིན་ལས། །སེམས་ཅན་མ་ལུས་ཐམས་ཅད་ཀྱི། །ངན་སོང་ཐམས་
ཅད་སྦྱོང་མཛད་པ། །ཕྱག་འཚལ་སྦྱོང་བའི་རྒྱལ་པོ་ལ། །མཉམ་ཉིད་ཡེ་ཤེས་ཡོན་ཏན་བདག །ཡིད་བཞིན་ནོར་བུ་རིན་ཆེན་གྱིས། །སེམས་ཅན་བསམ་པ་སྐོང་མཛད་པ། །རྒྱལ་མཆོག་རིན་
ཆེན་ཁྱོད་ཕྱག་འཚལ། །སོ་སོར་ཀུན་རྟོག་གསུང་གི་བདག །གསུང་རབ་པདྨོ་ཁ་རྒྱས་པ། །ཁམས་གསུམ་དབུགས་དབྱུང་མཛད་པ་པོ། །ཤཱཀྱ་རིགས་དབང་ཁྱོད་ཕྱག་འཚལ། །ནན་ཏན་ཡེ་

ཤེས་འཕྲིན་ལས་བདག །སྣ་ཚོགས་སེམས་ཅན་སྡུག་བསྔལ་ཀུན། །མ་ལུས་པར་ནི་ཞི་མཛད་པ། །མེ་ཏོག་ཆེར་རྒྱས་ཁྱོད་ཕྱག་འཚལ། །གྲྭ་ཡི་ཕྱོགས་ནི་ཀུན་ཏུ་ཡང་། །རིགས་ཀྱི་ཡུམ་
བཞིའི་སྐུར་བསྟན་པ། །ལྷ་མོ་སྤྱན་དང་མཱ་མ་ཀཱི །དཀར་མོ་སྒྲོལ་མ་ཁྱོད་ཕྱག་འཚལ། །རྩིབས་ཀྱི་ནང་ནི་ཐམས་ཅད་ན། །བཞུགས་པའི་རྡོ་རྗེ་སེམས་དཔའ་སོགས། །རྫུ་འཕྲུལ་ཆེ་བའི་
སེམས་དཔའ་རྣམས། །རྒྱུད་བཞིན་བདག་གིས་བསྟོད་པར་བགྱི། །སྒེག་མོ་ཕྲེང་བ་དེ་བཞིན་གླུ། །གར་མ་མཆོད་པའི་ལྷ་མོ་དང་། །སྤོས་དང་མེ་ཏོག་མར་མེ་མ། །དྲི་ཡི་ལྷ་མོ་ཁྱོད་ཕྱག་
འཚལ་༑ །སྒོ་བཞིའི་དབུས་ན་ལེགས་བཞུགས་པའི། །དད་སོགས་ངོ་བོ་རྣམ་དག་པ། །ལྕགས་ཀྱུ་ཞགས་པ་ལྕགས་སྒྲོག་དྲིལ། །སྒོ་བསྲུང་རྣམས་ལ་ཕྱག་འཚལ་ལོ། །ཞེས་པས་བསྟོད། སློབ་
དཔོན་གྱིས་པད་ཀོར་སྔོན་དུ་འགྲོ་བས་གཟུངས་ཐག་བླངས་ལ་བཟླས་པ་བྱ་སྟེ། རང་གི་སྙིང་ག་ནས་སྔགས་ཀྱི་ཕྲེང་བ་གཟུངས་ཐག་ལ་ཞོན་ནས་སོང་བས་ལྷ་རྣམས་ཀྱི་རྒྱུད་བསྐལ། དེ་རྣམས་ཀྱི་བ་སྤུའི་བུ་ག་
ནས་བདུད་རྩིའི་ཆུ་རྒྱུན་བྱུང་བས་བུམ་པ་གང་བར་གྱུར་པར་བསམས་ལ། ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏི་པ་རི་ཤོ་དྷ་ནི་རཱ་ཛཱ་ཡ། ཏ་ཐཱ་ག་ཏ་ཡ། ཨརྷ་ཏེ་སམྱཀ་སཾ་བུདྡྷཱ་ཡ། ཏ་དྱ་ཐཱ། ཨོཾ་ཤོ་དྷ་

༄༅། །ནེ་ཤོ་དྷ་ནེ། སརྦ་པཱ་པཾ། བི་ཤོ་དྷ་ནེ། ཤུདྡྷེ་བི་ཤུདྡྷེ། སརྦ་ཀརྨ་ཨཱ་བ་ར་ཎ་བི་ཤུདྡྷེ་སྭཱཧཱ། རྩ་རིག་བརྒྱ་སྟོང་ཅི་ནུས་བཟླས་ཏེ། དེ་ལ། ཕྱག་ལེན་ལ་འདི་མན་གྱི་སྔགས་རྣམས་ལན་གསུམ་
གསུམ་མཛད་དོ། །ཨོཾ་སརྦ་བིཏ་སརྦ་ཨཱ་ཝ་ར་ན་བི་ཤོ་དྷ་ཡ་ཧ་ན་ཧཱུཾ་ཕཊ། ཅེས་པ་གཙོ་བོའི་སྔགས་དང་། ཨོཾ་སརྦ་བིཏ་ཧཱུཾ། ཨོཾ་སརྦ་བིཏ་ཕཊ། ཨོཾ་སརྦ་བིཏ་ཨཱ། ཨོཾ་སརྦ་བིཏ་ཏྲ་ཐ། ཞེས་པས་རིགས་བཞི་
དང་། ཨོཾ་བུདྡྷ་ལོ་ཙ་ནི་ཧཱུཾ། ཨོཾ་བཛྲ་མཱ་མ་ཀཱི་ཧཱུཾ། ཨོཾ་བཛྲ་པཱ་ཎཱ་རེ་དེ་ཧི་དེ་ཧི་སིདྡྷི་བོ་དྷི་ལོ་ཀི་ཏ་རི་པ་སྭཱཧཱ། ཨོཾ་བཛྲ་ཏཱ་རེ་ཏུཏྟཱ་རེ་ཏུ་རེ་ཧཱུྃ་ཧཱུྃ་ཧཱུྃ་སྭཱ་སཱ་སཱ་སྭཱཧཱ། ཡུམ་བཞི་དང་། ཨོཾ་བཛྲ་སཏྭ་
ཧཱུྃ༔ ཨོཾ་བཛྲ་རཱ་ཛཱ་ཛ། ཨོཾ་བཛྲ་རཱ་ག་ཧོ། ཨོ་བཛྲ་སཱ་དྷུ་དྷུ། ཨོཾ་བཛྲ་རཏྣ་ཏྲཱཾ། ཨོཾ་བཛྲ་ཏེ་ཛ་རྻ། ཨོ་བཛྲ་ཀེ་ཏུ་བྷྲི། ཨོཾ་བཛྲ་ཧ་ས་ཧཱ། ཨོཾ་བཛྲ་དྷརྨ་ཧྲཱིཿ ཨོཾ་བཛྲ་ཏིཀྵ་ཎ་དྷཱི། ཨོཾ་བཛྲ་
ཧེ་ཏུ་ཧཱུཾ། ཨོཾ་བཛྲ་བྷཱ་ཥ་བྷཱ། ༀ་བཛྲ་ཀརྨ་ཀཾ། ཨོཾ་བཛྲ་རཀྵ་རཾ། ཨོཾ་བཛྲ་ཡཀྵ་ཧཱུཾ། ཨོཾ་བཛྲ་སན་དྷི་སཾ། ཞེས་སེམས་དཔའ་བཅུ་དྲུག་དང་། ཨོཾ་བཛྲ་ལཱ་སྱེ་ཧཱུཾ། ཨོཾ་བཛྲམཱ་ལེ་ཧཱུཾ། ཨོཾ་བཛྲ་གཱི་ཏི་
ཧྲཱིཿ ཨོཾ་བཛྲ་ནིརྟི་ཨ༔ ཨོཾ་བཛྲ་དྷུ་པེ་ཧཱུྃ། ཨོཾ་བཛྲ་པུདྨེ་ཏྲཱཾ། ཨོཾ་བཛྲ་ཨ་ལོ་ཀེ་ཧཱུྃ༔ ཨོཾ་བཛྲ་གནྡྷེ་ཨཱ༔ ལྷ་མོ་བརྒྱད་དང་། ༀ་བཛྲ་ཨཾ་ཀུ་ཤ་ཛ༔ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཏཱ་

བཾ༑ ཨོཾ་བཛྲ་ཨ་བེ་ཤ་ཨཱ༔ ཞེས་སྒོ་བ་བཞི་སྟེ་ལྷ་སོ་སོའི་སྔགས་དང་། ཁྲུས་ཀྱི་དོན་དུ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་ཉི་ཤུ་རྩ་གཅིག་བཟླས། སླར་ཡང་སྔར་བཞིན་མཆོད་བསྟོད་
ནི༑ ཨོཾ་སརྦ་ཏ་ཐཱ་ག་ཏ། རེ་རེའི་འགོར་སྦྱར་བའི། ཨནྡྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡེ་ཧཱུྃ། དེ་བཞིན་དུ། སྔགས་གོང་འོག་འདྲ་བར་བྱས་ལ། པུ་དང་། དྷ་པེ་དང་། ཨཱ་ལོ་ཀེ་དང་། གནྡྷེ་
དང་༑ ནི་ཝི་དྱཱ་དང་། ཤབྡ་དང་། རོལ་མོ་དང་བཅས་པས། ཨོཾ་བཛྲ་དྷརྨཱ་ར་ཎི་ཏ་བརྗོད་ཅིང་། དེ་ནས་རྡོ་རྗེ་དྲིལ་བུ་འཛིན་པས། ཕྱག་ལེན་ལ་ཕྱག་ཆེན་ལྔ་དྲིལ་གསིལ་གསུམ་དང་བཅས་པ་མཛད། ཆོས་དབྱིངས་ཡེ་ཤེས་རྣམ་པར་
དག །རྣམ་པར་སྣང་མཛད་བཅོམ་ལྡན་འདས། །ཏིང་ངེ་འཛིན་ལྡན་ཕྱག་རྒྱ་ཅན། །ཕྱག་འཚལ་བཅོམ་ལྡན་ཀུན་རིག་ལ། །མེ་ལོང་ཡེ་ཤེས་རང་བཞིན་ལས། །སེམས་ཅན་མ་ལུས་ཐམས་
ཅད་ཀྱི། །ངན་སོང་ཐམས་ཅད་སྦྱོང་མཛད་པ། །ཕྱག་འཚལ་སྦྱོང་བའི་རྒྱལ་པོ་ལ། །མཉམ་ཉིད་ཡེ་ཤེས་ཡོན་ཏན་བདག །ཡིད་བཞིན་ནོར་བུ་རིན་ཆེན་གྱིས། །སེམས་ཅན་བསམ་པ་སྐོང་
མཛད་པ། །རྒྱལ་མཆོག་རིན་ཆེན་ཁྱོད་ཕྱག་འཚལ། །སོ་སོར་ཀུན་རྟོག་གསུང་གི་བདག །གསུང་རབ་པདྨོ་ཁ་རྒྱས་པ། །ཁམས་གསུམ་དབུགས་དབྱུང་མཛད་པ་པོ། །ཀྱ་རིགས་དབང་

༄༅། །ཁྱོད་ཕྱག་འཚལ། །ནན་ཏན་ཡེ་ཤེས་འཕྲིན་ལས་བདག །སྣ་ཚོགས་སེམས་ཅན་སྡུག་བསྔལ་ཀུན། །མ་ལུས་པར་ནི་ཞི་མཛད་པ། །མེ་ཏོག་ཆེར་རྒྱས་ཁྱོད་ཕྱག་
འཚལ༑ །གྲྭ་ཡི་ཕྱོགས་ནི་ཀུན་ཏུ་ཡང་། །རིགས་ཀྱི་ཡུམ་བཞིའི་སྐུར་བསྟན་པ། །ལྷ་མོ་སྤྱན་དང་མཱ་མ་ཀཱི །དཀར་མོ་སྒྲོལ་མ་ཁྱོད་ཕྱག་འཚལ། །རྩིབས་ཀྱི་ནང་ནི་ཐམས་ཅད་ན། །
བཞུགས་པའི་རྡོ་རྗེ་སེམས་དཔའ་སོགས། །རྫུ་འཕྲུལ་ཆེ་བའི་སེམས་དཔའ་རྣམས། །རྒྱུད་བཞིན་བདག་གིས་བསྟོད་པར་བགྱི། །སྒེག་མོ་ཕྲེང་བ་དེ་བཞིན་གླུ། །གར་མ་མཆོད་པའི་ལྷ་མོ་
དང་༑ །སྤོས་དང་མེ་ཏོག་མར་མེ་མ། །དྲི་ཡི་ལྷ་མོ་ཁྱོད་ཕྱག་འཚལ། །སྒོ་བཞིའི་དབུས་ན་ལེགས་བཞུགས་པའི། །དད་སོགས་ངོ་བོ་རྣམ་དག་པ། །ལྕགས་ཀྱུ་ཞགས་པ་ལྕགས་སྒྲོག་
དྲིལ༑ །སྒོ་བསྲུང་རྣམས་ལ་ཕྱག་འཚལ་ལོ། །ཞེས་པས་བསྟོད། གཟུངས་ཐག་བསྡུས། དུང་ཆོས་ཀྱི་ཆུ་བུམ་ནང་དུ་བླུགས་ལ། ཨོཾ་ཨཱ༔ ཧཱུྃ། མཆོད་ཡོན་ཕུལ་བའི་རྐྱེན་གྱིས་ཡེ་ཤེས་པ་གཤེགས། དམ་
ཚིག་པ་ཞུ་བ་ལས་བྱུང་བའི་བུམ་པའི་ཆུ་ནུས་པ་དང་ལྡན་པར་གྱུར་པར་བསམས་ལ། ཡི་གེ་བརྒྱ་པ་ཚར་གསུམ་བརྗོད་པས་བརྟན་པར་བྱའོ། །དབང་གི་བུམ་པ་ལྔ་ཡོད་ན། བུམ་པ་སོ་སོའི་ནང་དུ་རིགས་ལྔ་པོ་རེ་རེ་བསྐྱེད། རྩ་

རིག་དང་རིགས་ལྔའི་སྔགས་བཟླས་པ་ཉིད་དོ། །བསྡུས་པ་ནི། བུམ་པའི་ཁར་གཟུངས་ཐག་བཞག བསང་སྦྱངས་ནས་གང་བར་གྱུར་རང་གི་སྙིང་ཁ་ནས་སྔགས་ཀྱི་འཕྲེང་བ་གཟུངས་ཐག་ལ་ཞོན་ནས་སོང་
བས༑ བུམ་པའི་ཆུ་ནུས་པ་དང་ལྡན་པར་གྱུར། རྩ་རིག་སོགས་ནས་ཤྲི་ཡེ་ཧཱུྃ། ཆུ་དེ་ལྷའི་ངོ་བོ་ཡིན་པས། མཆོད་བསྟོད་བྱས་ཀྱང་ལེགས། མ་བྱས་ཀྱང་རུང་། ཡིག་བརྒྱ་ལན་གསུམ་གྱིས་བརྟན་པར་བྱའོ།། ༈ །
ཟླ གསུམ་པ་ལ་བཞི། དཀྱིལ་འཁོར་སྒྲུབ་པ། དེ་ལ་མཆོད་པ། བདག་འཇུག་བླང་བ། བདག་སྒྲུབ་ཅིང་བཟླས་པ་བྱ་བའོ། །དང་པོ་ནི། མདུན་གྱི་རས་བྲིས་ཀྱི་དཀྱིལ་འཁོར། ཨོཾ་བཛྲ་ཡཀྵ་ཧཱུྃ་དང་། རྡོ་རྗེ་གནོད་སྦྱིན་གྱི་ཕྱག་རྒྱས་
བགེགས་བསལ། ཨོ་ཤ་ཞེས་དང་། ཨོ་ཤཱ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོཉཧཾ། ཞེས་པས་སྟོང་པར་བསམ། སྟོང་པའི་ངང་ལས་ཨོཾ་བྷཱ་ཡོངས་སུ་གྱུར་པ་ལས་འབྱུང་བ་རིམ་བརྩེབ་གས་རི་རབ་དང་བཅས་
པའི་སྟེང་དུ། རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་སྒོ་བཞི་པ། ཕྱི་ནས་རིམ་པ་བཞིན་སྔོ་སེར་དམར་ལྗང་དཀར་བའི་རྩིག་པ་རིམ་པ་ལྔ་དང་ལྡན་པའི་སྟེང་། རིན་པོ་
ཆེའི་ཕ་གུས་བསྐོར་བ་ལ་སྟེང་ནས་དྲྭ་བ་དང་དྲྭ་བ་ཕྱེད་པ་འཕྱང་ཞིང་། མདའ་ཡབ་དང་པུ་ཤུས་མཛེས་པར་བྱས་པ། སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་

༄༅། །བཞི་དང་ལྡན་པའི་རྩེ་མོར་ཆོས་ཀྱི་འཁོར་ལོ་དང་། གདུགས་དང་། གཡས་གཡོན་དུ་རི་དྭགས་ཕོ་མོ་དང་། སྣམ་བུ་སོ་སོ་ལ་རྒྱལ་མཚན་དང་། འཕན་ལ་
སོགས་པ་རྒྱན་དུ་མས་བརྒྱན་པ། རྩིག་པའི་ཕྱི་རོལ་འདོད་ཡོན་གྱི་སྣམ་བུ་དམར་པོ་ལ་གནས་པའི་ལྷ་མོ་སྣ་ཚོགས་པ་མཆོད་རྫས་དུ་མ་ཐོགས་ནས་འཁོད་པ། དེའི་ཕྱི་རོལ་གྱི་ཁྱམས་ཁ་དོག་སྣ་
ཚོགས་པའི་ཕྱི་རོལ་དུ་འཇིག་རྟེན་པའི་ཁོར་ཡུག་སྔོན་པོ། ཕྱི་རོལ་རྡོ་རྗེ་རྭ་བ་དང་། འོད་ཟེར་ཕྲེང་བས་ཡོངས་སུ་བསྐོར་བའོ། །དེའི་ནང་དུ་རྩ་བའི་དཀྱིལ་འཁོར་གྲུ་བཞི་སྒོ་བཞི་རྟ་བབས་དང་
བཅས་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། ཆོས་ཀྱི་འཁོར་ལོ་སྔོན་པོ་རྩིབས་བཅུ་དྲུག་པ། ལྟེ་བ་ལེ་ཚེ་དགུ་པའི་ཕྱོགས་བཞི་ནས་ཀ་བ་གཉིས་གཉིས་ཏེ་བརྒྱད་ཀྱིས་བཏེག་
པའི་སྟེང་རྡོ་རྗེའི་གདུང་ཟླུམ་པོ་དང་། དེའི་སྟེང་རྡོ་རྗེའི་གདུང་བཞིས་མིག་མང་རིས་སུ་བྲེས་པས་མཛེས་པར་ཕུབ་པ། དབུས་ཕྱུར་བུར་གྱུར་པའི་སྟེང་དུ། རྡོ་རྗེ་རིན་པོ་ཆེའི་ཏོག་གིས་བརྒྱན་
པ༑ ཁང་བཟང་གཉིས་ཀའི་ནང་གི་གཞི་ཐམས་ཅད། ཤར་སྔོ། ལྷོ་སེར། ནུབ་དམར། བྱང་ལྗང་། དབུས་ཀྱི་རེ་མིག་དཀར་པོའི་དབུས་སུ་སེང་གེའི་ཁྲི། ཤར་དུ་གླང་པོ་ཆེའི་ཁྲི། ལྷོར་

རྟའི་ཁྲི། ནུབ་ཏུ་རྨ་བྱའི་ཁྲི། བྱང་དུ་མཁའ་ལྡིང་རྣམས་ཀྱིས་བཏེག་པའི་རིན་པོ་ཆེའི་ཁྲིའི་སྟེང་དུ། འཁོར་གྱི་ལྷ་ཐམས་ཅད་ཀྱི་གནས་སུ་པདྨ་དང་ཟླ་བའི་གདན། ཕྱི་སྒོའི་ཁྲོ་བོ་རྣམས་ལ་ཉི་
མའི་གདན། འཇིག་རྟེན་པའི་ཁོར་ཡུག་ལ་སྲོག་ཆགས་ལ་སོགས་པ་སོ་སོའི་གདན་རྣམས་ཡོངས་སུ་རྫོགས་པར་གྱུར་པར་བསམས་ཏེ་རྟེན་བསྐྱེད་པའོ། །དེ་ནས་ལྷ་རྣམས་སྙིང་པོ་ཚིག་ཙམ་ལས་བསྐྱེད་
དེ༑ དབུས་ཀྱི་གདན་གྱི་སྟེང་དུ། ཨོཾ་སརྦ་བིཏ་སརྦ་ཨཱ་བ་ར་ཎ་བི་ཤོ་དྷ་ཡ་ཧ་ན་ཧཱུྃ་ཕཊ་ཡོངས་སུ་གྱུར་པ་ལས། བཅོམ་ལྡན་འདས་ཀུན་རིག་རྣམ་པར་སྣང་མཛོད་སྐུ་མདོག་དཀར་པོ་ཞལ་བཞི་
དཀོར་བ། རྩ་ཞལ་ཤར་དུ་གཟིགས་པ། ཕྱག་གཉིས་ཏིང་ངེ་འཛིན་གྱི་ཕྱག་རྒྱ་ཅན། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ། ཤར་དུ་ཨོཾ་སརྦ་བིཏ་ཧཱུྃ་ལས་སྦྱོང་བའི་རྒྱལ་པོ་དཀར་ལ་ཅུང་
ཟད་དམར་བ། ཏིང་ངེ་འཛིན་གྱི་ཕྱག་རྒྱ་ཅན། ལྷོར་ཨོཾ་སརྦ་བིཏ་ཕཊ་ལས། རྒྱལ་མཆོག་རིན་ཆེན་སྔོན་པོ་གཡས་མཆོག་སྦྱིན་གཡོན་ཏིང་ངེ་འཛིན་གྱི་ཕྱག་རྒྱ་ཅན། ནུབ་ཏུ་ཨོཾ་སརྦ་བིཏ་ཨཱཿ
ལས་ཤཀྱ་རིགས་དབང་སེར་པོ་ཆོས་འཆད་ཀྱི་ཕྱག་རྒྱ་ཅན། བྱང་དུ་ཨོཾ་སརྦ་བིཏ་ཏྲ་ཐ་ལས་མེ་ཏོག་ཆེར་རྒྱས་ལྗང་གུ་གཡས་སྐྱབས་སྦྱིན། གཡོན་ཏིང་ངེ་འཛིན་གྱི་ཕྱག་རྒྱ་ཅན། ཐམས་ཅད་

་༄༅། །ཀྱང་རིན་པོ་ཆེའི་རྒྱན་དང་། དར་གྱི་ན་བཟའ་ཅན། རྡོ་རྗེ་སྐྱིལ་ཀྲུང་གིས་བཞུགས་པ། འཁོར་ལོ་སྒྱུར་བའི་ཆ་ལུགས་ཅན་ནོ། །ཤར་ལྷོར་ཨོཾ་བུདྡྷ་ལོ་ཙ་ནི་ཧཱུཾ་
ལས༈ སྤྱན་མ་དཀར་མོ་གཡས་པ་སྤྱན་གྱིས་མཚན་པའི་འཁོར་ལོ་འཛིན་པ། ལྷོ་ནུབ་ཏུ་ༀ་བཛྲ་མཱ་མ་ཀཱི་ཏྲཱཾ་ལས། མཱ་མ་ཀཱི་སྔོན་མོ་གཡས་རྡོ་རྗེ་འཛིན་པ། ནུབ་བྱང་དུ་ཨོཾ་བཛྲ་པཱནྡ་རེ་དེ་ཧི་དེ་
ཧི་སིདྡྷི་བོ་དྷི་ལོ་ཀི་ཏ་རཾ་པ་སྭཱ་ཧཱ་ལས་གོས་དཀར་མོ་དམར་མོ་གཡས་པདྨ་འཛིན་པ། བྱང་ཤར་དུ་ཨོཾ་བཛྲ་ཏཱ་རེ་ཏུཏྟཱ་རེ་ཏུ་རེ་ཧཱུྃ་ཧཱུྃ་ཧཱུྃ་སྭཱ་སྭ་སྭ་སྭཱ་ཧཱ་ལས། སྒྲོལ་མ་ལྗང་གུ་གཡས་ཨུཏྤ་ལ་འཛིན་
པ༑ བཞི་ཀའང་ཕྱག་གཡོན་གདན་ལ་བརྟེན་ཅིང་སེམས་དཔའི་སྐྱིལ་མོ་ཀྲུང་གིས་བཞུགས་པ། སྒེག་ཅིང་ཆགས་པའི་ཉམས་དང་ལྡན་ཞིང་། ནུ་འབུར་ཟུང་གིས་མཛེས་པའོ། །དེའི་ཕྱི་རོལ་
གྱི་འཁོར་ལོའི་ཤར་གྱི་རྩིབས་བཞི་ལ་རིམ་པ་བཞིན་དུ་ཧཱུྃ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ། ཛ ལས་རྡོ་རྗེ་རྒྱལ་པོ་སེར་པོ་ལྕགས་ཀྱུ་འཛིན་པ། ཧོ་ལས་རྡོ་རྗེ་ཆགས་
པ་དམར་པོ་མདའ་གཞུ་འཛིན་པ། དྷུ་ལས་རྡོ་རྗེ་ལེགས་པ་ལྗང་གུ་རྡོ་རྗེ་སེ་གོལ་གྱིས་ལེགས་སོ་སྟེར་བའོ། །ལྷོའི་རྩིབས་བཞི་ལ། ཏྲཱཾ་ལས་རྡོ་རྗེ་རིན་ཆེན་སེར་པོ་གཡས་རིན་པོ་ཆེ་དཔྲལ་བར་

འཇོག་ཅིང་། གཡོན་དྲིལ་བུ་དཀུར་འཛིན་པ། རྻལས་རྡོ་རྗེ་གཟི་བརྗིད་དམར་སེར་ཉི་མའི་དཀྱིལ་འཁོར་འཛིན་པ། བྷི་ལས་རྡོ་རྗེ་རྒྱལ་མཚན་ནམ་མཁའི་མདོག་ཅན་ཡིད་བཞིན་གྱི་རྒྱལ་མཚན་
འཛིན་པ། ཧ་ལས་རྡོ་རྗེ་བཞད་པ་དཀར་པོ་སོའི་ཕྲེང་བ་འཛིན་པའོ། །ནུབ་ཀྱི་རྩིབས་བཞི་ལ། ཧྲཱིཿ ལས་རྡོ་རྗེ་ཆོས་དཀར་ལ་ཅུང་ཟད་དམར་བ་གཡོན་པདྨ་འཛིན་ཅིང་། གཡས་པ་དེའི་ཁ་
འབྱེད་པ། དྷི ལས་རྡོ་རྗེ་རྣོན་པོ་སྔོན་པོ་གཡས་རལ་གྲི་གཡོན་པོ་ཏི་འཛིན་པ། ཀྲུཾ་ལས་རྡོ་རྗེ་རྒྱུ་སེར་པོ་གཡས་པའི་གུང་མོ་ལ་འཁོར་ལོ་རྩིབས་བརྒྱད་པ་བསྐོར་ཞིང་འཛིན་པ།བྷ་ལས་རྡོ་རྗེ་སྨྲ་
བ་དམར་པོ་རྡོ་རྗེའི་ལྗགས་འཛིན་པའོ། །བྱང་གི་རྩིབས་བཞི་ལ། ཀཾ་ལས་རྡོ་རྗེ་ལས་སྣ་ཚོགས་མདོག་གཡས་སྣ་ཚོགས་རྡོ་རྗེ། གཡོན་དེས་ཡུ་བ་བྱས་པའི་དྲིལ་བུ་དཀུར་འཛིན་པ། རཾ་ལས་རྡོ་
རྗེ་བསྲུང་བ་སེར་པོ་རྡོ་རྗེའི་གོ་ཆ་འཛིན་པ། ཀྵཾ་ལས་རྡོ་རྗེ་གནོད་སྦྱིན་ནག་པོ་ཕྱག་གཉིས་ཀྱིས་ཞལ་གྱི་གཡས་གཡོན་གྱི་ཐད་ཀར་མཆེ་བ་འཛིན་པ། སཾ་ལས་རྡོ་རྗེའི་ཁུ་ཚུར་སེར་པོ་རྡོ་རྗེ་རྩེ་ལྔ་པ་
གཉིས་དམ་ཚིག་གི་ཁུ་ཚུར་གྱིས་འཛིན་པའོ། །ནང་གི་གྲྭ་བཞིའི་ཤར་ལྷོར་ཧཱུྃ་ལས་སྒེག་མོ་དཀར་མོ་སྙེམས་པའི་ཚུལ་གྱིས་རྡོ་རྗེ་གཉིས་འཛིན་པ། ལྷོ་ནུབ་ཏུ་ཏྲཱཾ་ལས་ཕྲེང་བ་མ་སེར་མོ་ཕྱག་

༄༅།    དགཉིས་ཀྱིས་ཕྲེང་བ་འཛིན་པ། ནུབ་བྱང་དུ་ཧཱི ལས་བླ་མ་དམར་མོ་པི་ཝང་འཛིན་པ། བྱང་ཤར་དུ་ཨ ལས་གར་མ་ལྗང་གུ་ཕྱག་གཉིས་ཀྱིས་རྡོ་རྗེ་རྩེ་གསུམ་པ་
འཛིན་པས་གར་བྱེད་པའོ། །དེའི་ཕྱི་རོལ་གྱི་གྲྭ་བཞིར་ཤར་ལྷོར་ཧཱུྃ་ལས་བདུག་པ་མ་དཀར་མོ་བདུག་སྤོས་འཛིན་པ། ལྷོ་ནུབ་ཏུ་ཏྲཱཾ་ལས་མེ་ཏོག་མ་སེར་མོ་མེ་ཏོག་གི་ཟ་མ་ཏོག་འཛིན་པ། ནུབ་
བྱང་དུ་ལས་མར་མེ་མ་དམར་སྐྱ་མར་མེའི་སྡོང་བུ་འཛིན་པ། བྱང་ཤར་དུ་ཨ ལས་དྲི་ཆབ་མ་ལྗང་གུ་དྲིའི་དུང་ཆོས་འཛིན་པའོ། །ཤར་སྒོར་ཛ༔ ལས་རྡོ་རྗེ་ལྕགས་ཀྱུ་དཀར་པོ་ལྕགས་ཀྱུ་
འཛིན་པ། ལྷོ་སྒོར་ཧཱུྃ་ལས་རྡོ་རྗེ་ཞགས་པ་སེར་པོ་ཞགས་པ་འཛིན་པ། ནུབ་སྒོར་བཾ་ལས་རྡོ་རྗེ་ལྕགས་སྒྲོག་དམར་པོ་ལྕགས་སྒྲོག་འཛིན་པ། བྱང་སྒོར་ཧོ་ལས་རྡོ་རྗེ་དྲིལ་བུ་ལྗང་གུ་དྲིལ་བུ་
འཛིན་པའོ། །རྡོ་རྗེ་སེམས་དཔའ་ལ་སོགས་པའི་ལྷ་དེ་དག་ཐམས་ཅད་ཀྱང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་གྱི་སྟོད་གཡོགས་དང་ཤམ་ཐབས་དང་། ཞི་བའི་ཉམས་
ཅན༑ པདྨ་དང་ཟླ་བའི་གདན་ལ་སེམས་དཔའི་སྐྱིལ་མོ་ཀྲུང་གིས་བཞུགས་པའོ། །གཞལ་ཡས་ཁང་ཕྱི་མའི་ལྷ་སྣམ་དང་པོ་ལ། ཕྱོགས་བཞིར་ཟླ་བའི་དཀྱིལ་འཁོར་བཞི་བཞི་གནས་པ་རྣམས་

ཀྱི་སྟེང་དུ། ཨོཾ་ན་མོ་སོགས་འོག་མ་རྣམས་ལའང་ཤེས་པར་བྱའོ། །རྩ་རིག་ཚར་གཅིག་བརྗོད་ལ། རྩ་བའི་རིག་པ་སྦྲུལ་འཁྱིལ་པ་ལྟ་བུ་བཅུ་དྲུག་ཡོངས་སུ་གྱུར་པ་ལས་ཤར་དུ་བྱང་ཆུབ་སེམས་དཔའ་བྱམས་
པ་༑ མཐོང་བ་དོན་ཡོད། ངན་སོང་ཀུན་འདྲེན། མྱ་ངན་དང་མུན་པ་ཐམས་ཅད་ངེས་པར་འཇོམས་པའི་བློ་གྲོས་བཞི་སྐུ་མདོག་སྔོན་པོ། ལྷོར་སྤོས་ཀྱི་གླང་པོ། དཔའ་བར་འགྲོ་བ། ནམ་
མཁའ་མཛོད། ཡེ་ཤེས་ཏོག་བཞི་སེར་པོ། ནུབ་ཏུ་འོད་དཔག་མེད། ཟླ་འོད། བཟང་སྐྱོང་དྲྭ་པ་ཅན་གྱི་འོད་བཞི་དམར་པོ། བྱང་དུ་རྡོ་རྗེ་སྙིང་པོ། བློ་གྲོས་མི་ཟད་པ། སྤོབས་པ་རྩེགས་
པ༑ ཀུན་ཏུ་བཟང་པོ་བཞི་ལྗང་གུ། ཐམས་ཅད་ཀྱང་ཞལ་གཅིག་ཕྱག་གཉིས་པ། གཡས་རྡོ་རྗེ་ཐུགས་ཀ་དང་། གཡོན་དྲིལ་བུ་དཀུར་བརྟེན་པ། ཞི་ཞིང་སྒེག་པའི་ཉམས་ཅན། རིན་པོ་ཆེའི་
རྒྱན་དང་། དར་གྱི་ཤམ་ཐབས་ཀྱིས་མཛེས་པ། སེམས་དཔའི་སྐྱིལ་མོ་ཀྲུང་གིས་བཞུགས་པའོ། །དེའི་ཕྱི་རོལ་གྱི་ལྷ་སྣམ་གྱི་ཕྱོགས་བཞིར། ཟླ་བའི་དཀྱིལ་འཁོར་བཞི་བཞི་གནས་པ་རྣམས་
ཀྱི་སྟེང་དུ། ཨོཾ་སོགས་དང་། རྩ་བའི་རིག་པ་སྦྲུལ་འཁྱིལ་པ་ལྟ་བུ་བཅུ་དྲུག་ཡོངས་སུ་གྱུར་པ་ལས། ཤར་དུ་འཕགས་པ་དགའ་བོ། སྒྲ་གཅན་འཛིན། ཤཱ་རིའི་བུ། མོའུ་འགལ་གྱི་བུ། ལྷོར་

༄༅།   །རབ་འབྱོར། འཆར་ཀ མ་འགགས་པ། ཀོའུ་དི་ནྱ། ནུབ་ཏུ་ཉེ་བར་འཁོར། རྟ་ཐུལ། བ་ལང་བདག ཀུན་དགའ་བོ། བྱང་དུ་མིང་ཆེན། ནོར་སྦྱིན་
འཛིན༑ གང་པོ། འོད་སྲུངས་ཏེ་ཉན་ཐོས་ཆེན་པོ་བཅུ་དྲུག་པོ་ཐམས་ཅད་ཀྱང་ལྷུང་བཟེད་དང་འཁར་གསིལ་འཛིན་པ། ཆོས་གོས་ངུར་སྨིག་གྱོན་པ། ཚངས་པར་སྤྱོད་པའི་ཆ་ལུགས་
ཅན༑ སེམས་དཔའི་སྐྱིལ་མོ་ཀྲུང་གིས་བཞུགས་པའོ། །སྣམ་བུ་དེ་ཉིད་ཀྱི་མཚམས་བཞི་དང་། ཕྱོགས་བཞིའི་གཡས་གཡོན་གཉིས་ཏེ་གནས་བཅུ་གཉིས་ཀྱི་ཟླ་བའི་དཀྱིལ་འཁོར་གྱི་སྟེང་
དུ༑ ཨོཾ་སོགས་དང་། རྩ་བའི་རིག་པ་སྦྲུལ་འཁྱིལ་པ་ལྟ་བུ་བཅུ་གཉིས་ཡོངས་སུ་གྱུར་པ་ལས། ཤར་དུ་པ་གདུང་བ་སེལ་བ་དང་སྣང་བ་བརྩེགས་པ། ཤར་ལྷོར་འཇིགས་པ་མེད་པ། ལྷོར་དཔའ་
བོ་འདུལ་བ་དང་ཤེས་རབ་མགྱོགས་ཆེན། ལྷོ་ནུབ་ཏུ་རི་བོ་རྒྱལ། ནུབ་ཏུ་སྨྲ་བའི་སྒྲ་ཆེན་དང་བསེ་རུ་ལྟ་བུ། ནུབ་བྱང་དུ་དུག་ཆེན་འཇོམས། བྱང་དུ་རྫུ་འཕྲུལ་ཆེར་སྟོན་དང་སེང་གེ་
སྒྲ༑ བྱང་ཤར་དུ་ཡིད་མྱུར་རྣམས་དབུའི་གཙུག་ཏོར་ཕྱེད་དང་བཅས་ཤིང་། དྲང་སྲོང་གི་ཆ་ལུགས་ཅན། འཁར་བསིལ་དང་པོ་ཏི་འཛིན་པ། ཆོས་གོས་བསྣམས་ཤིང་རྡོ་རྗེའི་སྐྱིལ་མོ་ཀྲུང་

གིས་བཞུགས་པའོ། །སྒོ་ཕྱི་མ་བཞིའི་དབུས་དང་གཡས་གཡོན་གཉིས་རྒྱབ་རྣམས་སུ་ཉི་མའི་དཀྱིལ་འཁོར་རེ་རེ་སྟེ་བཅུ་དྲུག་གི་སྟེང་དུ། ཨོཾ་སོགས་དང་། རྩ་བའི་རིག་པ་སྦྲུལ་འཁྱིལ་པ་ལྟ་བུ་
བཅུ་དྲུག་ཡོངས་སུ་གྱུར་པ་ལས། ཤར་སྒོར་ཁྲོ་བོ་འཇིག་རྟེན་གསུམ་སྣང་། དེའི་གཡས་སུ་བདུད་རྩི་འཁྱིལ་པ། གཡོན་དུ་དུས་ཀྱི་སྲིན་མོ། རྒྱབ་ཏུ་དུས་ཀྱི་ལྕགས་ཀྱུ་མཾ། ལྷོ་སྒོར་ཁྲོ་བོ་
འཇིག་རྟེན་གསུམ་འདུལ། དེའི་གཡས་སུ་དབྱུག་སྔོན་ཅན། གཡོན་དུ་དུས་ཀྱི་དབྱུག་པ་ཅན། རྒྱབ་ཏུ་དུས་ཀྱི་ཞགས་པ་མ། ནུབ་སྒོར་ཁྲོ་བོ་འཇིག་རྟེན་གསུམ་འཆིང་། དེའི་གཡས་སུ་མི་
གཡོ་བ། གཡོན་དུ་དུས་ཀྱི་མཚན་མོ། རྒྱབ་ཏུ་དུས་ཀྱི་ལྕགས་སྒྲོག་མ། བྱང་སྒོར་ཁྲོ་བོ་འཇིག་རྟེན་གསུམ་འཇིག དེའི་གཡས་སུ་རྟ་མགྲིན། གཡོན་དུ་དུས་ཀྱི་གནོད་སྦྱིན་མོ། རྒྱབ་ཏུ་
དུས་ཀྱི་དྲིལ་བུ་མ་རྣམས་སྐུ་མདོག་མ་ངེས་པ། དབུ་དང་ཕྱག་མཐའ་ཡས་པ། སྦྲུལ་དང་མི་སྡུག་པའི་རྒྱན་གྱིས་བརྒྱན་པའོ། །ཡང་ན་ཐམས་ཅད་སྐུ་མདོག་ནག་པོ། ཕོ་བརྒྱད་གཡས་རལ་གྲི་འཕྱར་བའི་ཚུལ་
དང་༑ གཡོན་ཐོད་པ་ཐུགས་ཀར་འཛིན་པ། གཡོན་བརྐྱང་བས་བཞུགས་པ། གཡོན་གྱི་མོ་བཞི། གཡས་གྲི་གུག་དང་། གཡོན་ཐོད་པ། རྒྱབ་ཀྱི་བཞི། ལྕགས་ཀྱུ་སོགས་ནང་སྒོ་བའི་ཕྱག་མཚན་ཅན་དུ་རྩ་སྐྱ་བ་བཞེད་དོ། །ཕྱིའི་ཁོར་

༄༅།་།ཡུག་གི་གདན་རྣམས་ཀྱི་སྟེང་དུ། ཨོ་སོགས་དང་། རྩ་བའི་རིག་པ་སྦྲུལ་འཁྱིལ་པ་ལྟ་བུ་རེ་རེ་ཡོངས་སུ་གྱུར་པ་ལས། ཚངས་པ་དང་བརྒྱ་བྱིན་ལ་སོགས་པའི་
ཕྱོགས་སྐྱོང་བཅུ། དབང་ཕྱུག་ཆེན་པོ་ལ་སོགས་པའི་ལྷ་ཆེན་བརྒྱད། དགའ་བོ་དང་འཇོག་པོ་ལ་སོགས་པའི་ཀླུ་ཆེན་བརྒྱད། ཉི་མ་དང་ཟླ་བ་ལ་སོགས་པའི་གཟའ་ཆེན་བརྒྱད། སྣར་མ་དང་
སྨིན་དྲུག་ལ་སོགས་པའི་རྒྱུ་སྐར་ཉི་ཤུ་རྩ་བརྒྱད། ཡུལ་འཁོར་སྲུང་དང་འཕགས་སྐྱེས་པོ་ལ་སོགས་པ་རྒྱལ་པོ་ཆེན་པོ་སྡེ་བཞི། མ་ཧཱ་བྷི་ར་བ་ལ་སོགས་པའི་འཇིགས་བྱེད་ཆེན་པོ་དགུ་
སྟེ༑ དཔལ་གཙང་རིས་ཀྱི་མགོན་པོ་བདུན་ཅུ་རྩ་ལྔ་འཁོར་དང་བཅས་པ་དང་། གང་བ་བཟང་པོ་དང་ནོར་བུ་བཟང་པོ་ལ་སོགས་པ་གནོད་སྦྱིན་གྱི་ཚོགས་རྣམས་དང་། ལང་ཀ་མགྲིན་བཅུ་ལ་
སོགས་པ་སྲིན་པོའི་ཚོགས་རྣམས་དང་། ལྷ་མོ་སྒྱུ་འཕྲུལ་མ་ལ་སོགས་པ་བུད་མེད་ཀྱི་ཚོགས་རྣམས་དང་། ཙརྩི་ཀ་ལ་སོགས་པའི་རྡོ་རྗེ་ཕྲ་མེན་མའི་ཚོགས་རྣམས་དང་། ཝ་རཱ་ཧཱི་ལ་སོགས་
པའི་རྡོ་རྗེ་རྣལ་འབྱོར་མའི་ཚོགས་རྣམས་དང་། གཞན་ཡང་རིའི་ལྷ་དང་། ཤིང་གི་ལྷ་དང་། གྲོང་གི་ལྷ་དང་། འབྱུང་བ་བཞིའི་ལྷ་ལ་སོགས་པ་འཇིག་རྟེན་པ་རྣམས་ཀྱང་རང་རང་གི་རྒྱན་ཆ་

ལུགས་དང་ལྡན་ཞིང་། སོ་སོའི་གཡོག་འཁོར་བསམ་གྱིས་མི་ཁྱབ་པ་དང་བཅས་པས་བསྐོར་བར་གྱུར་པར་བསམ་སྟེ་བརྟེན་པ་ལྷ་བསྐྱེད་པའོ། །དེ་ནས་ཡེ་ཤེས་པ་སྤྱན་དྲང་བའི་ཕྱིར་རྡོ་རྗེ་བསྡུ་བའི་ཕྱག་རྒྱ་དང་
བཅས༑ རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀུན་རིག་གི་ལྷ་ཚོགས་རྟེན་དང་བརྟེན་པར་བཅས་པའི་དཀྱིལ་
འཁོར་གྱི་རྣམ་པར་ཨོཾ་བཛྲ་ས་མཱ་ཛཿ ཞེས་སྤོས་དང་བཅས་པས་རྡོ་ཕྱག་ལེན་ལ། ལག་གཡས་རྡོ་རྗེ་སྤོས་དང་བཅས་པས་གཡབ་ཅིང་། གཡོན་ཚིགས་བཅད་རེའི་མཇུག་ཏུ་དྲིལ་བུ་གསིལ་ལོ།། རྗེ་དྲིལ་བུ་འཛིན་པས། མ་ལུས་སེམས་ཅན་ཀུན་
གྱི་མགོན་གྱུར་ཅིང་། །བདུད་སྡེ་དཔུང་བཅས་མི་ཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་པའི། །བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། །
བཅོམ་ལྡན་བསྐལ་པ་གྲངས་མེད་དུ་མ་རུ། །འགྲོ་ལ་བརྩེ་ཕྱིར་ཐུགས་རྗེ་རྣམས་སྦྱངས་ཤིང་། །སྨོན་ལམ་རྒྱ་ཆེན་དགོངས་པ་ཡོངས་རྫོགས་པའི། །ཁྱེད་བཞེད་འགྲོ་དོན་མཛད་དུས་འདི་ལགས་
ན༑ །དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང་། །མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། །ཡང་དག་འཁོར་དང་

༄༅།     །བཅས་རྣམས་གཤེགས་སུ་གསོལ། །ཆོས་རྣམས་ཀུན་གྱི་དབང་ཕྱུག་གཙོ། །བཙོ་མ་གསེར་གྱི་མདོག་འདྲ་ཞིང་། །ཉི་མ་ལས་ལྷག་གཟི་བརྗིད་ཆེ། །དང་བས་
སྤྱན་ནི་དྲང་བར་བགྱི། །ཞི་ཞིང་ཐུགས་རྗེ་ཆེ་ལྡན་པ། །དུལ་ཞིང་བསམ་གཏན་ས་ལ་བཞུགས། །ཆོས་དང་ཡེ་ཤེས་ཆགས་བྲལ་བ། །ཀུན་ཏུ་མི་ཟད་ནུས་པར་ལྡན། །ཚུར་སྤྱོན་ཚུར་སྤྱོན་ཞི་
བདག་ལྷ། །ཐུབ་པའི་སྐྱེས་མཆོག་ཐམས་ཅད་མཁྱེན། །ཤིན་ཏུ་ལེགས་བྱས་གཟུགས་བརྙན་ནི། །མཆོད་པས་འདིར་ནི་གཤེགས་སུ་གསོལ། །འདིར་ནི་གཟུགས་དང་ལྷན་ཅིག་ཏུ། །འགྲོ་
བའི་དོན་དུ་བཞུགས་ནས་ཀྱང་། །ནད་མེད་ཚེ་དང་དབང་ཕྱུག་དང་། །མཆོག་རྣམས་ལེགས་པར་སྩལ་དུ་གསོལ། །ཞེས་དང་། ཨོ་ཛ ཧཱུྃ་བཾ་ཧོ༔ བྷ་ག་ཝཱན་ཨེ་བྱེ་ཧི་མ་ཧཱ་ཀཱ་རུ་ཎི་ཀཱ་དྲྀ་ཤྱ་ཧོ་ས་
མ་ཡ་སྟྭཾ། ཞེས་པས་སྤྱན་དྲངས་ནམ་མཁར་བཞུགས་པ་ལ། བཅོམ་ལྡན་འདིར་ནི་བྱོན་པ་ལེགས། །བདག་ཅག་བསོད་ནམས་སྐལ་བར་ལྡན། །བདག་ལ་མཆོད་ཡོན་བཞེས་ནས་ཀྱང་། །ཐུགས་ལ་
དགོངས་ཤིང་གནང་བར་མཛོད། །བདེ་བར་གཤེགས་སོ་བཅོམ་ལྡན་འདས། །ཚུར་གཤེགས་འདིར་ནི་བཞུགས་སུ་གསོལ། །བདག་ལ་མཆོད་ཡོན་བཞེས་ནས་ཀྱང་། །འདི་ཉིད་དུ་ནི་

བཞུགས་སུ་གསོལ། །པད་ཀོར་སྔོན་འགྲོའི་མཆོད་ཡོན་གྱི་ཕྱག་རྒྱ་དང་བཅས་པས། ཨོཾ་སརྦ་ཏ་ཐཱ་ག་ཏ་ག་ག་ན་ས་མ་ཡ་ཧཱུྃ་སྭཱཧཱ། མཆོད་ཡོན་དབུལ། ཇི་ལྟར་བལྟམས་པ་ཙམ་གྱིས་ནི། །ལྷ་རྣམས་ཀྱིས་ནི་
ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་སྐུ་ཁྲུས་གསོལ། །གཡས་པས་ཁྲུས་གསོལ་སློབ་དཔོན་གྱིས་བུམ་ཆུ་ཀུ་ཤའི་རྩ་བས་མདུན་གྱི་ནམ་མཁར་གཏོར་ལ། བའི་སྟེང་ཀ་བྱེད་ཅིང་། ཨོཾ་སརྦ་ཏ་
ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུཾ། ཞེས་པས་ཁྲུས་གསོལ། བདག་དང་འགྲོ་ལ་ཐུགས་རྗེའི་ཕྱིར། །ཉིད་ཀྱི་རྫུ་འཕྲུལ་མཐུ་ཡིས་ནི། །ཇི་སྲིད་མཆོད་པ་བདག་བགྱིད་ན། །དེ་སྲིད་བཅོམ་ལྡན་
བཞུགས་སུ་གསོལ། །པདྨའི་ཕྱག་རྒྱ་བཅས་ལ། ཨོཾ་པདྨ་ཀ་མ་ལཱ་ཡ་སྟྭཾ། ཞེས་པས་གདན་ཕུལ་ལ། དེ་ནས་རྡོ་རྗེ་དྲིལ་བུ་བཞག་ཅིང་། རྡོ་རྗེ་ཐལ་མོ་སྙིང་གར་བཅས་ལ། ལྷ་ལ་སོགས་པ་དྲི་ཡི་རྫས། །ཕྱོགས་
རྣམས་ཀུན་ན་གང་ཡོད་པ། །ཚིམ་བྱེད་ཡིད་འོང་ལྡན་པ་འདི། །ཐུབ་དབང་སྲས་དང་བཅས་ལ་འབུལ། །སྔགས་བརྗོད་པའི་ཚེ་མཆོད་པ་སོ་སོའི་ཕྱག་རྒྱ་བཅའ་ཞིང་། ཨོཾ་བཛྲ་གནྡྷེ་ཧཱུྃ། ཞིང་འདིའམ་རྒྱ་
ཆེན་ཞིང་གཞན་ན། །ལྷ་རྫས་མེ་ཏོག་ཡིད་འོང་བ། །ཆུ་དང་ཐང་སྐྱེས་ཡིད་བྱུང་འདི། །ཐུབ་དབང་སྲས་དང་བཅས་ལ་འབུལ། །ཨོཾ་བཛྲ་པུ་ཧཱུྃ། ཕྱོགས་བཅུ་ཀུན་ནས་བདུག་སྤོས་འདི། །

༄༅།   །ལྷ་རྫས་སྤོས་ཀྱི་ཤིང་ལ་སོགས། །དྲི་ཞིམ་ཡིད་འོང་གང་ཡོད་པ། །ཐུབ་དབང་སྲས་དང་བཅས་ལ་འབུལ། །ཨོཾ་བཛྲ་དྷུ་པེ་ཧཱུྃ། འཇིག་རྟེན་འདིའམ་ཕྱོགས་
རྣམས་ན། །ལྷ་དང་མི་ལ་སོགས་པའི་ཟས། །ཡོན་ཏན་ཀུན་ལྡན་གང་ཡིན་དེ། །ཐུབ་དབང་སྲས་དང་བཅས་ལ་འབུལ། །ཨོཾ་བཛྲ་ནི་ཝི་དྱཱ་ཧཱུཾ། འཇིག་རྟེན་འདིའམ་ཕྱོགས་བཅུ་ཡི། །རིན་
ཆེན་མར་མེ་ལ་སོགས་པ། །སྣང་བའི་ཁྱད་པར་གང་ཡོད་དེ། །ཐུབ་དབང་ལ་ནི་དབུལ་བར་བགྱི། །ཨོ་བཛྲ་ཨཱ་ལོ་ཀེ་ཧཱུྃ། ཞེས་པས་མཆོད་ནས། རྡོ་རྗེ་ཐལ་མོ་དཔྲལ་བར་སྦྱར་ལ། ཨོཾ་སརྦ་ཏ་ཐཱ་ག་ཏ་
ཀཱ་ཡ་ཝཱཀ་ཙིཏྟ་པྲ་ན་མེ་ན་བཛྲ་བནྡ་ནཾ་ཀ་རོ་མི། ཞེས་པས་ཕྱག་བྱས་པར་མོས་ལ། སྒོ་བ་བཞིའི་འོག་འཕྲིན་ལས་ཀྱི་སྒོ་བ་བཞིའི་དམ་རྒྱ་ལྟར། ཕྱག་རྒྱ་དང་བཅས་པ། ཨོཾ་བཛྲ་ཨཾ་ཀུ་ཤ་ཛ༔ ས་ནམ་མཁའི་ལྷ་མདུན་བསྐྱེད་དང་ཉེ་བར་
དགུག ཨོཾ་བཛྲ་པཱ་ཤ་ཧཱུཾ་གིས་གཞུག ཨོཾ་བཛྲ་སྤོ་ཊ་བཾ་གྱིས་ཕན་ཚུན་མི་འབྲལ་བར་བཅིངས། ཨོཾ་བཛྲ་ཨཱ་བེ་ཤ་ཨཱཿ ས་ལྷ་རྣམས་དབྱེར་མེད་དུ་བྱས་དབང་དུ་བྱས་པར་བསམ་སྟེ། ཡེ་ཤེས་པ་གཞུག་པའི་ཆོ་གའོ། །དེ་ནས་
ཕྱག་རྒྱ་བཞིས་རྒྱས་གདབ་ཅིང་ལས་ལ་སྦྱར་བའི་ཕྱིར། སྔར་གཟུགས་བརྙན་གྱི་སྦྱོར་བའི་སྐབས་སུ་ལག་པ་བྱིན་གྱིས་བརླབས་པ་དེ་དྲན་པར་བྱས་ལ། ཨོཾ་བྷི་ཏ་བྷི་ཏ་སརྦ་ཨོཾ་ཏྲ་ཊ་ཏྲ་ཊ་སརྦ་ཨཱ་ཝ་ར་ཎཱ་

ནི་ཧཱུཾ་ཕཊ། ཨོ་ཙྪིནྡ་ཙྪིནྡ་སརྦ་ཨཱ་ཝ་ར་ཎ་ནི་ཧཱུཾ་ཕཊ། རིགས་གསུམ་གྱི་སྔགས་དང་ཕྱག་རྒྱས་ལྷ་ཐམས་ཅད་ཀྱི་གནས་གསུམ་བྱིན་གྱིས་བརླབས། དེ་ནས་རྡོ་རྗེ་ཁུ་ཚུར་གཉིས་སྟེང་འོག་ཏུ་ཁ་སྤྲད་པ་དཀུ་གཡོན་དུ་བཞག་ལ། ངག་
ཏུ༑ ཨོཾ་ན་མོ་སོགས་རྩ་རིག་ཟློས། ཏདྱ་ཐཱའི་ཚེ། ཕྱག་རྒྱ་དགྲོལ་ལ་ནུ་མ་གཡས་དང་གཡོན་དང་སྙིང་ག་གསུམ་དུ་གར་སྐོར་བྱ་ཞིང་། སཱཧཱའི་བར་བརྗོད་པ་ནི་ལས་ཀྱི་ཕྱག་རྒྱའོ། །དེའི་རྗེས་སུ་མཉམ་བཞག་གི་ཕྱག་རྒྱ་བཅིངས་པ་ནི་
དམ་ཚིག་གི་ཕྱག་རྒྱའོ། །ངག་ཏུ། ༡ ཨོཾ་སརྦ་བིཏ་སརྦ་ཨཱ་ཝ་ར་ཎ་བི་ཤོ་དྷ་ཡ་ཧ་ན་ཧཱུྃ་ཕཊ། ཅེས་བརྗོད་པ་ནི་ཆོས་ཀྱི་ཕྱག་རྒྱའོ། །སྔགས་བརྗོད་པའི་ཚེ་མདུན་གྱི་གཙོ་བོའི་སྐུ་ལ་རྟོག་ཅིང་ཡིད་ལ་བྱེད་པ་ནི་ཕྱག་རྒྱ་ཆེན་
པོའོ། །ཕྱག་རྒྱ་དགྲོལ་ནས་ཐལ་མོ་སྙིང་གར་སྦྱར་ལ། བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱིས་དམིགས་བླ་མའི་དགོངས་རྫོབ་པས་ལྟ་བུ་ཡིན་ན། དམིགས་ཡུལ་གྱི་གནས་སུ། དཔལ་ལྡན་བླ་མ་དམ་པའི་ཐུགས་དགོངས་རྫོགས་པ་དང་པ
ཞེས་བརྗོད། ཅུང་ཡུལ་གཉན་པའི་རིགས་ཡིན་ན། སྐུ་གཤེགས་པ་འདི་ཞེས་བྱ་བ་དང་། གཞན་རྣམས་ལ་ཚེ་ལས་འདས་པ་འདི་ཞེས་བྱ་བ་སོགས་རིགས་འདྲེའོ།། ཡུལ་གྱིས་གཙོ་བྱས་སེམས་ཅན་ཐམས་ཅད་འཁོར་བ་དང་ངན་སོང་ལས་འདོན་པའི་
འཕྲིན་ལས་མཛོད་ཅིག །ཅེས་དང་། དཀུ་གཡོན་དུ་ལག་པ་གཉིས་ཀས་སེ་གོལ་གཏོགས་པ་ནི་ལས་ལ་སྦྱར་བའོ། །དེ་བཞིན་དུ། ༢ ཨོཾ་སརྦ་བིཏ་ཧཱུྃ། སྦྱོང་བའི་རྒྱལ་པོ་དང་། ༣ ཨོཾ་སརྦ་བིཏ་ཕཊ། རྒྱལ་

༄༅། །མཆོག་རིན་ཆེན་དང་། ༤ ཨོཾ་སརྦ་བིཏ་ཨ ཤཀྱ་རིགས་དབང་དང༌། ༥ ཨོཾ་སརྦ་བིཏ་ཏྲ་ཐ། མེ་ཏོག་ཆེར་རྒྱས་ཏེ། དེ་བཞིན་གཤེགས་པ་རིགས་རྣམ་
པ་བཞིས་ཀྱང་དམིགས་ཡུལ་གྱིས་གཙོ་བྱས་སེམས་ཅན་ཐམས་ཅད་སོགས་གོང་བཞིན་ཐམས་ཅད་ལ་སྦྱར་ལ། རྩ་རིག ༦ ཨོ་བུདྡྷ་ལོ་ཙ་ནི་ཧཱུྃ། སངས་རྒྱས་སྤྱན་མ་དང་། ༧ ཨོ་བཛྲ་མཱ་མ་ཀི་
༑ རྡོ་རྗེ་མཱ་མ་ཀཱི་དང་། ༨ ཨོཾ་བཛྲ་པཎྜ་རེ་དེ་ཧི་དེ་ཧི་སིདྡྷི་བོ་དྷི་ལོ་ཀི་ཏ་རཾ་པ་སྭཱ་ཧཱ། གོས་དཀར་མོ་དང་། ༩ ཨོཾ་བཛྲ་ཏཱ་རེ་ཏུཏྟཱ་རེ་ཏུ་རེ་ཧཱུྃ་ཧཱུྃ་ཧཱུྃ་སྭཱ་སཱ་སཱ་སྭཱ་ཧཱ། སྒྲོལ་མ་སྟེ་ཡུམ་རྣམ་
པ་བཞིས་ཀྱང་སོགས་འདོན་ཞིང་རྒྱས་བ།དབ། ལས་ལ་སྦྱར། དེ་ནས། རྩ་རིག ༡༠ ཨོཾ་བཛྲ་སཏྭ་ཧཱུཾ། རྡོ་རྗེ་སེམས་དཔའ་དང་། ༡༡ ཨོཾ་བཛྲ་རཱ་ཛཱ་ཛ། རྡོ་རྗེ་རྒྱལ་པོ་དང་། ༡༢ ཨོཾ་བཛྲ་རཱ་ག་
ཧོ༔ རྡོ་རྗེ་ཆགས་པ་དང་། ༡༣ ཨོ་བཛྲ་སཱ་དྷ་དྷ། རྡོ་རྗེ་ལེགས་པ་སྟེ་ཤར་ཕྱོགས་ཀྱི་སེམས་དཔའ་བཞིས་ཀྱང་སོགས་དང་། རྩ་རིག ༡༤ ཨོཾ་བཛྲ་རཏྣ་ཏྲཱཾ། རྡོ་རྗེ་རིན་ཆེན་དང་། ༡༥ ཨོ་
བཛྲ་ཏེ་ཛ་རྻ། རྡོ་རྗེ་གཟི་བརྗིད་དང་། ༡༦ ཨོ་བཛྲ་ཀེ་ཏུ་བྷྲི། རྡོ་རྗེ་རྒྱལ་མཚན་དང་། ༡༧ ཨོ་བཛྲ་ཧ་ས་ཧ། རྡོ་རྗེ་བཞད་པ་སྟེ་ལྷོ་ཕྱོགས་ཀྱི་སེམས་དཔའ་བཞིས་ཀྱང་ཞེས་སོགས་དང་། རྩ་

རིག ༡༨ ཨོཾ་བཛྲ་དྷརྨཱ་ཧཱྲཱིཿརྡོ་རྗེ་ཆོས་དང་། ༡༩ ཨོཾ་བཛྲ་ཏིཀྵ་ཎ་དྷི རྡོ་རྗེ་རྣོན་པོ་དང་། ༢༠ ཨོཾ་བཛྲ་ཧེ་ཏུ་ཀྲུཾ། རྡོ་རྗེ་རྒྱུ་དང་། ༢༡ ཨོཾ་བཛྲ་བྷ་ཥབྷཱ། རྡོ་རྗེ་སྨྲ་བ་སྟེ་ནུབ་ཕྱོགས་
ཀྱི་སེམས་དཔའ་བཞིས་ཀྱང་ཞེས་སོགས་དང་། རྩ་རིག ༢༢ ཨོ་བཛྲ་ཀརྨ་ཀཾ རྡོ་རྗེ་ལས་དང་། ༢༣ ཨོཾ་བཛྲ་རཀྵ་ཧཾ། རྡོ་རྗེ་སྲུང་བ་དང་། ༢༤ ཨོཾ་བཛྲ་ཡཀྵ་ཧཱུཾ། རྡོ་རྗེ་གནོད་སྦྱིན་
དང་༑ ༢༥ ཨོཾ་བཛྲ་སན་དྷི་སཾ། རྡོ་རྗེ་ཁུ་ཚུར་ཏེ་བྱང་ཕྱོགས་ཀྱི་སེམས་དཔའ་བཞིས་ཀྱང་སོགས་དང་། རྩ་རིག ༢༦ ཨོ་བཛྲ་ལཱ་སྱེ་ཧཱུཾ། རྡོ་རྗེ་སྒེག་མོ་དང་། ༢༧ ཨོ་བཛྲ་མཱ་ལེ་ཏྲཱཾ། རྡོ་རྗེ་
༣ འཕྲེང་བ་དང་། ༢༨ ཨོ་བཛྲ་གི་ཏི་རྡོ་རྗེ་གླ་མ་དང་། ༢༩ ཨོཾ་བཛྲ་ནིརྟི་ཨཱ༔ རྡོ་རྗེ་གར་མ་སྟེ་ནང་གི་ལྷ་མོ་བཞིས་ཀྱང་ཞེས་སོགས་དང་། རྩ་རིག ༣༠ ཨོ་བཛྲ་དྷ་པེ་ཧཱུཾ། རྡོ་རྗེ་བདུག་
སྤོས་མ་དང་། ༣༡ ཨོཾ་བཛྲ་པུ་ཏྲཱཾ། རྡོ་རྗེ་མེ་ཏོག་མ་དང་། ༣༢ ཨོ་བཛྲ་ཨཱ་ལོ་ཀེ་ཧཱི༔ རྡོ་རྗེ་མར་མེ་མ་དང་། ༣༣ ཨོཾ་བཛྲ་གནྡྷེ་ཨཱ༔ རྡོ་རྗེ་དྲི་ཆབ་མ་སྟེ་ཕྱི་ཡི་ལྷ་མོ་བཞིས་ཀྱང་
ཞེས་སོགས་དང་། རྩ་རིག ༣༤ ཨོ་བཛྲ་ཨཾ་ཀུ་ཤ་ཛཿ རྡོ་རྗེ་ལྕགས་ཀྱུ་དང༌། ༣༥ ཨོཾ་བཛྲ་པཱ་ཤ་ཧཱུྃ༔ རྡོ་རྗེ་ཞགས་པ་དང་། ༣༦ ཨོ་བཛྲ་སྤོ་ཏྲ་བཾ། རྡོ་རྗེ་ལྕགས་སྒྲོག་

༄༅། །དང་། ༣༧ ཨོ་བཛྲ་ཨ་བེ་ཤ་ཨཱ༔ རྡོ་རྗེ་འབེབས་པ་སྟེ་ནང་གི་སྒོ་བ་བཞིས་ཀྱང་ཞེས་སོགས་སྦྱར། དེ་ནས་སྒོ་ཕྱི་མའི་ལྷ་རྣམས་ཀྱི་ཆོས་རྒྱ་རྩ་རིག་འབའ་ཞིག་ཡིན་གསུངས་ཀྱང་
ཕྱག་ལེན་ལ་འདི་མན་ལ་རྩ་རིག་ཚར་གཉིས་རེ་བརྗོད། ༣༨ བྱང་ཆུབ་སེམས་དཔའ་བྱམས་པ། མཐོང་བ་དོན་ཡོད། ངན་སོང་ཀུན་འདྲེན། མྱ་ངན་དང་མུན་པ་ཐམས་ཅད་ངེས་པར་འཇོམས་པའི་བློ་
གྲོས༑ སྤོས་ཀྱི་གླང་པོ། དཔའ་བར་འགྲོ་བ། ནམ་མཁའ་མཛོད། ཡེ་ཤེས་ཏོག འོད་དཔག་མེད། ཟླ་འོད། བཟང་སྐྱོང་། དྲྭ་བ་ཅན་གྱི་འོད། རྡོ་རྗེ་སྙིང་པོ། བློ་གྲོས་མི་ཟད་
པ༑ སྤོབས་པ་བརྩེགས་པ། ཀུན་ཏུ་བཟང་པོ་སྟེ་སྐལ་བཟང་གི་སེམས་དཔའ་ཆེན་པོ་བཅུ་དྲུག་གིས་ཀྱང་ཞེས་སོགས་དང་། རྩ་རིག་དང་། ༣༩ འཕགས་པ་དགའ་བོ། སྒྲ་གཅན་འཛིན། ཤཱ་རིའི་
བུ༑ མོའུ་འགལ་གྱི་བུ། རབ་འབྱོར། འཆར་ཀ མ་འགགས་པ། ཀོའུ་དི་ནྱ། ཉེ་བ་འཁོར། རྟ་ཐུལ། བ་ལང་བདག ཀུན་དགའ་བོ། མིང་ཆེན། ནོར་འཛིན། གང་པོ། འོད་
སྲུངས་ཏེ་ཉན་ཐོས་ཆེན་པོ་བཅུ་དྲུག་གིས་ཀྱང་ཞེས་སོགས་དང་། རྩ་རིག་དང་། ༤༠ གདུང་བ་སེལ་བ། སྣང་བ་བརྩེགས་པ། འཇིགས་པ་མེད་པ། དཔའ་བོ་འདུལ་བ། ཤེས་རབ་མགྱོགས་

ཆེན༑ རི་བོ་རྒྱལ། སྨྲ་བའི་སྒྲ་གཅན། བསེ་རུ་ལྟ་བུ། དུག་ཆེན་འཇོམས། རྫུ་འཕྲུལ་ཆེར་སྟོན། སེང་གེ་སྒྲ། ཡིད་མྱུར་ཏེ་རང་རྒྱལ་ཆེན་པོ་བཅུ་གཉིས་ཀྱིས་ཀྱང་ཞེས་སོགས་དང་། རྩ་རིབ་
དང་༑ ༤༡ ཁྲོ་བོ་བཞི། ཕོ་ཉ་བཞི། མངག་པ་བཞི། བྲན་བཞི་སྟེ་ཕྱིའི་སྒོ་བ་ཆེན་པོ་བཅུ་དྲུག་གིས་ཀྱང་དམིགས་ཡུལ་གྱིས་གཙོ་བྱས་སེམས་ཅན་ཐམས་ཅད་འཁོར་བ་དང་ངན་སོང་ལས་
འདོན་པའི་འཕྲིན་ལས་མཛོད་ཅིག །ཅེས་བརྗོད། ཡང་ཨོཾ་སོགས་རྩ་རིག་བརྗོད་ཅིང་། ༤༢ དབང་ཕྱུག་ཆེན་པོ་ལ་སོགས་པའི་ལྷ་རྣམས་དང་། ཨོ་སོགས་དང་། ༤༣ དགའ་བོ་དང་འཇོག་པོ་ལ་
སོགས་པའི་ཀླུ་རྣམས་དང་། ཨོ་སོགས་དང་། ༤༤ ནོར་བུ་བཟང་པོ་དང་གང་བ་བཟང་པོ་ལ་སོགས་པའི་གནོད་སྦྱིན་རྣམས་དང་། ཨོ་སོགས་དང་། ༤༥ ལང་ཀ་མགྲིན་བཅུ་ལ་སོགས་
པའི་སྲིན་པོ་རྣམས་དང་། ཨོ་སོགས་དང་། ༤༦ ལྷ་མོ་སྒྱུ་འཕྲུལ་ལ་སོགས་པའི་བུད་མེད་རྣམས་དང་། ཨོ་སོགས་དང་། ༤༧ ཉི་མ་དང་ཟླ་བ་ལ་སོགས་པའི་གཟའ་རྣམས་དང་། ཨོ་སོགས་
དང་། ༤༨ སྨིན་དྲུག་དང་སྣར་མ་ལ་སོགས་པའི་རྒྱུ་སྐར་རྣམས་དང་། ཨོ་སོགས་དང་། ༤༩ ཙརྩི་ཀ་ལ་སོགས་པའི་རྡོ་རྗེ་ཕྲ་མེན་མའི་ཚོགས་རྣམས་དང་། ཨོ་སོགས་དང་། ༥༠ ཝ་ར་ཧི་

༄༅། །ལ་སོགས་པ་སྟེ་རྡོ་རྗེ་རྣལ་འབྱོར་མ་རྣམས་དང་། ཨོ་སོགས་དང་། ༥༡ ཕྱོགས་སྐྱོང་བཅུ་དང་། རྒྱལ་ཆེན་བཞི་དང་། འཇིགས་བྱེད་དགུ་ཆུང་མ་དང་བཅས་པ་
དང་༑ དབང་ཕྱུག་ཆུང་མ་དང་བཅས་པ་དང་། དྲག་པོ་ཆུང་མ་དང་བཅས་པ་དང་། གཞན་ཡང་རིའི་ལྷ་དང་། ཤིང་གི་ལྷ་དང་། གྲོང་གི་ལྷ་དང་། འབྱུང་བ་བཞིའི་ལྷ་དང་། མདོར་ན་ལོ་
དང་༑ ཞག་དང་དུས་ཀྱི་ལྷ་ལ་སོགས་པ་འཇིག་རྟེན་པའི་ཚོགས་འཁོར་དང་བཅས་པ་རྣམས་ཀྱིས་དམིགས་ཡུལ་གྱིས་གཙོ་བྱས་སེམས་ཅན་ཐམས་ཅད་བྱང་ཆུབ་མ་ཐོབ་ཀྱི་བར་གྱི་བར་ཆད་
ཐམས་ཅད་ཉེ་བར་ཞི་བའི་འཕྲིན་ལས་མཛོད་ཅིག ཅེས་བརྗོད་དོ། །བྱང་སེམས་ཉན་རང་མན་ཆད་ལ། ལས་རྒྱའི་རྩ་རིག་དང་། ཆོས་རྒྱའི་རྩ་རིག་སྟེ་ལན་གཉིས་རེ་མ་ཆད་པ་གལ་ཆེའོ།། །།དེ་དག་གིས་ཕྱག་རྒྱ་
ནི༑ ༡ ལག་པ་གཡོན་པང་པར་གན་རྐྱལ་དུ་བཞག དེའི་སྟེང་དུ་གཡས་བཞག་སྟེ་མཐེ་བོང་པ།ཉིས་ངོས་སྤྲོད་པ་ནི་གཙོ་བོའི་དམ་རྒྱའོ། ༢ །རྡོ་རྗེ་བསྡམས་པ་ལས། གུང་མོ་དང་མཐའ་མ་བཞི་སྦྱར་ལ་བསྒྲེང་། མཛུབ་མོ་དང་སྲིན་ལག་
གཉིས་པདྨ་རྩེ་མོ་སྦྱར་ཞིང་ཟླུམ་པ་ལ། འདྲ་བར་བྱས་པ་ནི་ངན་སོང་སྦྱོང་བའིའོ། ༣ །ཕྱག་རྒྱ་གོང་མ་དེ་ཉིད་ལས་མཛུབ་མོ་དང་སྲིན་ལག་ཚིགས་བར་མ་གཉིས་བཅག་ལ། རིན་པོ་ཆེ་འདྲ་བར་བྱ་བ་ནི་རྒྱལ་མཆོག་གིའོ། ༤ །མཐེ་བོང་དང་མཐེའུ་ཆུང་

གཉིས་སོ་སོར་སྦྱར་ལ་ལྷག་མ་འབར་བར་བྱ་བ་ནི་ཤཱཀ་ཐུབ་ཀྱིའོ། ༥ །དེ་ཉིད་གཡོན་དུ་བསྒྱུར་པ་ནི། མེ་ཏོག་ཆེར་རྒྱས་ཀྱིའོ། ༦ །རྡོ་རྗེ་བསྡམས་པ་ལས་གུང་མོ་གཉིས་རྩེ་སྤྲད་མཛུབ་མོ་གཉིས་གུང་མོའི་ལོགས་ལ་མིག་འདྲ་བར་
སྦྱར༑ སྲིན་ལག་དང་མཐེའུ་ཆུང་ནང་དུ་བཅུག་པའི་སྟེང་མཐེ་བོང་མནན་པ་ནི་སྤྱན་མའིའོ། ༧ །ཐལ་མོ་སྦྱར་བ་ལས་སྲིན་ལག་དང་མཐེའུ་ཆུང་ནང་དུ་བཅུག་མཛུབ་མོ་གཉིས་རྡོ་རྗེའི་རྭ་ལྟར་གུང་མོ་ལ་མ་རེག་པར་བལྟ་བ་ནི་མཱ་མ་ཀཱིའོ། ༨ །
ཐལ་མོ་སྦྱར་བ་ལས་གུང་མོ་གཉིས་པདྨ་ལྟར་བྱས་ལ་མཐེའུ་ཆུང་གཉིས་སོ་སོར་འཕྲལ་བ་ནི་གོས་དཀར་མོའིའོ། ༩ །ཐལ་མོ་སྦྱར་བ་ལས། མཛུབ་མོ་བ་གཉིས་གུང་མོའི་རྒྱབ་ནས་དཀྲིས། མཐེ་བོང་གུང་མོ་ལ་སྦྱར། ལྷག་མ་བསྣོལ་བ་ནི་སྒྲོལ་
མའིའོ། ༡༠ །རྡོ་རྗེ་བསྡམས་པ་ལས། མཛུབ་མོ་གཉིས་བརྐྱང་བ་རྡོ་རྗེ་འདྲ་བར་བྱས་པ་ནི་རྡོ་རྗེ་སེམས་དཔའིའོ། ༡༡ །དེ་ཉིད་ལས་མཛུབ་མོ་པ་ཡས་བཀུག་པ་ནི་རྡོ་རྗེ་རྒྱལ་པོའིའོ། ༡༢ །དེ་ཉིད་ལས་མཛུབ་མོ་བ་ཉིས་མདའ་འདྲ་བར་སྦྱར་བ་
ཆགས་པའིའོ། ༡༣ །དེ་ཉིད་སླར་བཀུག་སྟེ། མཐེ་བོང་གཉིས་ལ་སྦྱར་ནས་སེ་བོ་ལ་གཏོགས་པ་ནི་ལེགས་པའིའོ། ༡༤ །དེ་ཉིད་ལས་མཛུབ་མོ་ག་ཉིས་རྩེ་སྦྱར་ཏེ་ཚིགས་བར་མ་བཅག་པ་ནི་རིན་ཆེན་གྱིའོ། ༡༥ །དེ་ཉིད་ལས་སོར་མོ་ལྷག་མ་
འབར་བ་ལྟར་བྱས་པ་ནི་གཟི་བརྗིད་ཀྱིའོ། ༡༦ །དེ་ཉིད་སྤྱི་བོར་བཞག་པ་ནི་རྒྱལ་མཚན་གྱི་འོ། ༡༧ །དེ་ཉིད་ཁའི་ཐད་ཀར་སྒོར་ཏེ་བཞག་པ་ནི་བཞད་པའིའོ། ༡༨ །རྡོ་རྗེ་བསྡམས་པ་ལས་མཛུབ་མོ་གཉིས་པདྨ་འདྲ་བར་བྱས་པ་ནི་རྡོ་རྗེ་ཆོས་

༄༅།་།ཀྱིའོ། ༡༩ །དེ་ཉིད་ལས་རྩེ་མོ་ཅུང་ཟད་བཀུག་པ་ནི་རྣོན་པོའིའོ། ༢༠ །དེ་ཉིད་གདུ་བུ་འདྲ་བར་བྱས་པ་ནི་རྡོ་རྗེ་རྒྱུའིའོ། ༢༡ །དེ་ཉིད་ལས་རྩེ་མོ་པདྨའི་འདབ་མ་འདྲ་པར་བྱས་ནས་ཅུང་ཟད་ཁ་ཕྱེ་བ་ནི་སྨྲ་
བའིའོ། ༢༢ །དེ་ཉིད་རྩེ་མོ་ཡིད་ཙམ་བསྐྱེད་པ་ནི་ལས་ཀྱིའོ། ༢༣ །དེ་ཉིད་ལས་ཤིན་ཏུ་བཀྱེད་པ་ནི་བསྲུང་བའིའོ། ༢༤ །དེ་ཉིད་ལས་རྩེ་མོ་གཉིས་སླར་བཀུག་པ་ནི་གནོད་སྦྱིན་གྱིའོ། ༢༥ །དེ་ཉིད་མདུན་དུ་བཀུག་པ་བསྡམས་པ་ནི་ཁུ་ཚུར་
གྱིའོ། ༢༦ །རྡོ་རྗེ་ཐལ་མོ་སྙིང་གར་བཞག་པ་ནི་སྒེག་མོའིའོ། ༢༧ །དེ་ཉིད་དཔྲལ་བར་བརྐྱང་བ་ནི་ཕྲེང་བ་མའིའོ། ༢༦ །རྡོ་རྗེ་ཐལ་མོ་ཁ་ནས་དབྱུང་བ་ནི་གླུ་མའིའོ། ༢༩ །དེ་ཉིད་སྤྱི་བོར་བཞག་པ་ནི་གར་མའིའོ། ༣༠ །རྡོ་རྗེ་བསྡམས་པ་
མདུན་དུ་བཞག་པ་ནི་བདུག་པ་མའིའོ། ༣༡ །དེ་ཉིད་གྱེན་དུ་འཐོར་པ་ནི་མེ་ཏོག་མའིའོ། ༣༢ །མདུན་དུ་མཐེ་བོང་གཉིས་མཉམ་སྟེ་བསྐོར་བ་ནི་མར་མེའིའོ། ༣༣ །དེ་ཉིད་བྱུག་པ་ལྟར་བྱས་པ་ནི་དྲིའིའོ། ༣༤ །རྡོ་རྗེ་བསྡམས་པ་ལས་མཛུབ་
མོ་གཉིས་ཀྱི་རྩེ་མོ་བཀུག་པ་ནི་འུགས་ཀྱུའིའོ། ༣༥ །དེ་ཉིད་ལས་རྩེ་མོ་གཉིས་སྦྱར་བ་ནི་ཞགས་པའིའོ། ༣༦ །དེ་ཉིད་གཅིག་ལ་གཅིག་མདུད་པ་ནི་ལྕགས་སྒྲོག་གིའོ། ༣༧ །དེ་ཉིད་ལས་མཐེ་བོང་ནང་དུ་བཅུག་སྟེ་བསྐྱོད་པ་ནི་དྲིལ་བུའི་དམ་
རྒྱ་སྟེ། རྒྱུད་འདིར་དགུག་གཞུག་གི་ཕྱག་རྒྱའང་འདི་ཉིད་དོ། ༣༨ །ཐལ་མོ་སྦྱར་བ་ལས་གུང་མོ་དང་སྲིན་ལག་སྦྱར་མཐེ་བོང་ནང་དུ་བཅུག་མཐེ་བོང་གཉིས་ཀྱི་རྩེར་མཛུབ་མོ་གཉིས་བཀུག་སྟེ་སྦྱར་བ་ནི་བྱང་སེམས་སྤྱིའིའོ། ༣༩ །ཐལ་མོ་སྙིང་

གར་སྦྱར་བ་ནི་ཉན་ཐོས་ཐམས་ཅད་ཀྱིའོ། ༤༠ །གཡོན་ཁུ་ཚུར་ནང་དུ་བསྟན་ཏེ་མཐེབ་མཛུབ་སྦྱར་བ་བསྒྲེང་། གཡས་མཐེབ་སྲིན་སྦྱར་ཏེ་ལྷག་མ་བརྐྱང་བ་གཡོན་གྱི་མཐེབ་མཛུབ་ཀྱི་སྟེང་དུ་བཞག་པ་ནི་རང་རྒྱལ་རྣམས་ཀྱིའོ། ༤༡ །རྡོ་རྗེ་
བསྡམས་པ་ནང་དུ་བཅིངས་པ་ལས་གུང་མོ་གཉིས་བརྐྱང་བ་རྩེ་སྤྲད་ཐ་མ་བཞི་སོ་སོར་བསྒྲེང་བ་ནི་འཇིག་རྟེན་གསུམ་སྣང་ལ་སོགས་པ་བཅུ་དྲུག་གིའོ། ༤༢ །ཐལ་མོ་སྦྱར་བ་ལས་དབུས་མ་གསུམ་བཀུག་སྟེ་རྩེ་སྤྲད། ཐ་མ་བཞི་བཀྱེད་པ་ནི་ལྷ་
རྣམས་ཀྱིའོ། ༤༣ །ཐལ་མོ་སྦྱར་བ་ལས་གུང་མོ་གཤིབས་པའི་རྒྱབ་ཏུ་མཛུབ་མོ་མ་རེག་པར་བཀུག མཐེ་བོང་གཉིས་གཤིབས་ལ་བསྒྲེང་། ལྷག་མ་བསྣོལ་བ་ནི་ཀླུ་རྣམས་ཀྱིའོ། ༤༤ །ལག་པ་གཉིས་གྱེན་དུ་གཤིབས་པའི་སེན་མོ་རྣམས་
སོ་ལྟར་གཤིབས་ལ་མཛུབ་མོ་གཉིས་མཆེ་བ་ལྟར་ཅུང་ཟད་བརྐྱང་བ་ནི་གནོད་སྦྱིན་རྣམས་ཀྱིའོ། ༤༥ །གཡས་པའི་སྙིམ་པ་མགོ་ཚལ་ལྟར་སྟོན་པ་ནི་སྲིན་པོ་རྣམས་ཀྱིའོ། ༤༦ །སོར་མོ་བཅུ་ཕན་ཚུན་བསྣོལ་བ་ནི་བུད་མེད་རྣམས་
ཀྱིའོ། ༤༧ །གཡོན་ཁུ་ཚུར་སྙིང་ཁར་བསྡུས་ལ་གཡས་དབྱུག་པ་འཛིན་པ་ལྟར་མཛུབ་མོ་བསྒྲེང་བ་ནི་གཟའ་རྣམས་ཀྱིའོ། ༤༨ ཐལ་མོ་གཉིས་མདུན་དུ་བཀན་པའི་གུང་མོ་གཉིས་བཀུག་པ་ནི་རྒྱུ་སྐར་རྣམས་ཀྱིའོ། ༤༩ །ལག་པ་གཉིས་ཀྱི་
སོར་མོ་བཅུའི་རྩེ་བཀུག་སྟེ་སྤྲད་པའི་སྙིམ་པ་ནི་ཕྲ་མེན་རྣམས་ཀྱིའོ། ༥༠ །དེ་ཉིད་ལས་མཐེ་བོང་གཉིས་ནང་དུ་ལྕེ་ལྟ་བུར་བྱས་པ་ནི་རྣལ་འབྱོར་མ་རྣམས་ཀྱིའོ། ༥༡ །ཐལ་མོ་སྦྱར་བ་བརྐྱངས་པ་ལ་པད་ཀོར་བྱས་ཏེ་ཐལ་མོ་སྦྱར་བ་ཁ་ཕྱེ་བ་ནི་

༄༅། །ཕྱོགས་སྐྱོང་སོགས་འཇིག་རྟེན་པ་ཐམས་ཅད་ཀྱི་ཐུན་མོང་གི་དམ་རྒྱའོ། ༥༢ །གཉིས་པ་མཆོད་པ་ནི། མདུན་གྱི་མཆོད་པ་རྣམས་ཁ་གསོས་ལ། ཨོཾ་བཛྲ་ཡཀྵ་ཧཱུཾ། རྡོ་རྗེ་གནོད་སྦྱིན་གྱི་ཕྱག་རྒྱས་
བགེགས་བསལ། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ཎ་ཧཱུཾ་ཕཊ་དང་། རྡོ་རྗེ་མེའི་ཕྱག་རྒྱས་གཟི་བྱིན་བསྐྱེད། ཨོཾ་སྭ་བྷ་ཝ་ཤུདྡྷ སརྦ་དྷརྨཱཿ སྭ་བྷ་ཝ་ཤུདྡྷོཉཧཾ། གིས་སྟོང་པར་སྦྱངས་ལ། སྟོང་
པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། མེ་ཏོག བདུག་
སྤོས༑ མར་མེ། དྲི། ཞལ་ཟས། གཞན་ཡང་རོལ་མོ་དང་འཕན་གདུགས་ལ་སོགས་པའི་མཆོད་རྫས་བསམ་གྱིས་མི་ཁྱབ་པ་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་
གང་བར་གྱུར་པར་བསམས་ལ། ཨོ་བཛྲ་ཨརྒྷཾཧཱུྃ། ནས། ཤབྷ་ཧཱུྃ་གི་བར་མཆོད་པ་སོ་སོའི་ཕྱག་རྒྱ་དང་བཅས་པས་བྱིན་གྱིས་བརླབས་ལ། ཐལ་མོ་སྦྱར་ནས། རབ་འབྱམས་རྒྱ་མཚོ་དཔག་མེད་ན། །མཆོད་ཡོན་
ཇི་སྙེད་ཡོད་པ་དང་། །བདག་གི་གུས་པས་བཤམས་པ་འདི། །ཇི་སྙེད་རྒྱལ་བ་སྲས་དང་བཅས། །དེ་སྙེད་རྣམས་ལ་བདག་འབུལ་ན། །ཐུགས་རྗེ་མངའ་བ་ཁྱེད་རྣམས་ཀྱིས། །ཅི་བདེར་བར་

ནི་བཞེས་ནས་ཀྱང་། །སེམས་ཅན་དོན་ཀུན་མཛོད་དུ་གསོལ། །ཨོཾ་སྔགས་རྣམས་བརྗོད་པའི་སྒང་ལ་པད་ཀོར་སྔོན་དུ་འགྲོ་བའི་མཆོད་ཡོན་སོགས་མཆོད་པ་སོ་སོའི་ཕྱག་རྒྱ་བཅའ་ཞིང་མཐར་སེ་གོལ་གཏོག་གོ། སརྦ་ཏ་ཐཱ་ག་ཏ་ཨརྒྷཾ་པྲ་ཏིཙྪ་པཱ་
ཛ་མེ་གྷ་ས་མུ་དྲ་སྤ་ར་ཎ་ས་མ་ཡེ་ཧཱུྃ། ཞེས་པས་མཆོད་ཡོན་དང་། དེ་བཞིན་དུ་ཚིགས་བཅད་སྔགས་གོང་འོག་འདྲི་བར་བྱས་ལ། མེ་ཏོག་ཇི་སྙེད་དང་། པུཥྤེ། བདུག་སྤོས་དང་། དྷུ་པེ། སྣང་གསལ་
དང་། ཨཱ་ལོ་ཀེ། དྲི་ཆབ་དང་། གནྡྷེ། ཞལ་ཟས་དང་། ནི་ཝི་དྱཱ། རོལ་མོ་ཇི་སྙེད་ཡོད་པ་དང་། ཨོཾ་སརྦ་ཏ་ཐཱ་ག་ཏཤབྡ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡེ་ཧཱུྃ། ཞེས་དང་། བཛྲ་གནྡྷེ་ར་ཎི་
སོགས་རོལ་མོའི་སྒྲ་སྣ་ཚོགས་བྱའོ། །དེ་ནས་མཆོད་པ་ཉེར་ལྔ་བྱའོ། །འདི་ནི་ལྷའི་བུ་ནོར་བུ་དྲི་མ་མེད་པ་ངན་སོང་ལས་ཐར་ནས། སྟོན་པ་ལ་མཆོད་པ་ཕུལ་བ་ཡིན་པས། འདི་ངེས་པར་བྱ་དགོས་ཤིང་། བདག་བསྐྱེད་ལའང་སྤྲོ་ན་བྱའོ་ཞེས་གུང་རུ་བཞེད་དོ།། ཐོག་མར་ཨོ་ཙ
གླུར་བླངས་ལ། ༡ ཨོཾ་སརྦ་ཏ་ཐཱ་ག་ཏ་རཏྣ་མུ་ཀུ་ཊ་པཱ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡེ་ཧཱུཾ། ཞེས་པས་རིན་པོ་ཆེའི་ཅོད་པན་དང༌། དེ་བཞིན་དུ། ༢ ཀུཎྜ་ལམ་གྱིས་རྣ་རྒྱན་དང་། ༣ དམས་མགུལ་
རྒྱན༑ ༤ ཨ་ཝི་ཧཱ་རས་དོ་ཤལ། ༥ ཀེ་ཡུ་རིས་དབུ་རྒྱན། ༦ པ་རི་ཀ་ཌ་ཀཾ་གིས་གདུ་བུ། ༧ པ་ཀཾ་ཝ་ལས་སོར་གདུབ། ༨ པཱ་ད་བྷ་ར་ན་གྱིས་རྐང་རྒྱན། ༩ ཚ་ཏྲཾ་གིས་གདུགས། ༡༠ དྷ་ཛས་རྒྱལ་

༄༅། །མཚན། ༡༡ པ་དཾ་ཀས་འཕན། ༡༢ པ་ཌ་ད་མས་ལྡ་ལྡི། ༡༣ ཙམ་རས་རྔ་གཡབ། ༡༤ བི་དཱ་ནཾ་གྱིས་བླ་བྲེ། ༡༥ སི་ཧ་ཨཱ་ས་ནས་སེང་གེའི་གདན། ༡༦ ཤཱ་ཡ་སརྦ་
ན་གཟིམ་ཆས། ༡༧ པ་རི་མཎྜ་ལི་དྷ་རྩེ་ཕོ་བྲང་ཟླུམ་པོ། ༡༨ ཨ་མི་ཡ་ཙ་ཏུ་ར་པྲ ཕོ་བྲང་གྲུ་བཞི། ༡༩ དཱི་ཀུ་ར་གྲི་ཁང་པ་ཉིས་རྩེགས། ༢༠ ཙནྡྲ་ཨཱ་ས་ནི་ཟླ་གདན། ༢༡ པུཥྤེ་མེ་ཏོག ༢༢ ཝི་ནི་པི་
ཝང་༑ ༢༣ གནྡེ་དྲི་ཆབ། ༢༤ ནི་ཝི་དུ་ཞལ་ཟས། ༢༥ ཨོཾ་སརྦ་ཏ་ཐཱ་ག་ཏ་ཝསྟ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡེ་ཧཱུཾ། ཞེས་པས་གོས་ཕུལ་ལོ། །དེ་དག་གི་ཕྱག་རྒྱ་ནི། ༡ རྡོ་རྗེ་ཁུ་ཚུར་གཉིས་ལས་བྱུང་
བའི་གར་སྐོར་སྔོན་དུ་འགྲོ་བས། ཁུ་ཚུར་གཉིས་རང་གི་མགོ་བོའི་སྟེང་དུ་འཇོག་ཅིང་དཀྱིལ་འཁོར་གྱི་ལྷ་རྣམས་ལ་རིན་པོ་ཆེའི་ཅོད་པན་བཅིངས་པར་བསམ། དེ་བཞིན་དུ། ༢ རང་གི་རྣ་ལ་རྣ་རྒྱན། ༣ མགུལ་པ་ལ་མགུལ་
རྒྱན༑ ༤ བྲང་ལ་དོ་ཤལ། ༥ ལག་པ་གཡོན་པས་གཡས་ཀྱི་དཔུང་པར་དཔུང་རྒྱན། ༦ འཁྲིག་མ་གཡས་པར་གདུ་བུ། ༧ གཡས་པའི་གུང་མོར་སོར་གདུབ། ༨ ལག་པ་གཡས་པས་རྐང་པ་གཡས་པའི་བོལ་ལ་རྐང་རྒྱན་ཏེ་རྒྱན་
གྱི་ཁྱད་པར་བརྒྱད་དོ། ༩ །གཡོན་པ་དེ་བཞིན་གཤེགས་པའི་ཁུ་ཚུར་དུ་བྱས་པའི་མཐེ་བོའི་སྟེང་དུ། གཡས་པའི་ཐལ་མོ་བ་དུགས་ཕུབ་པའི་ཚུལ་དུ་བྱས་པ་གདུགས་དང་། ༡༠ རྡོ་རྗེ་ཁུ་ཚུར་གཉིས་བརྩེགས་ནས་གཡོན་ཕྱོགས་སུ་རྒྱལ་མཚན་

ཕྲག་པ་ལ་འཁུར་བའི་ཚུལ་དང་། ༡༡ རྡོ་རྗེ་ཁུ་ཚུར་གཉིས་ཀྱིས་ནམ་མཁའ་ལ་འཕན་འདོགས་པའི་ཚུལ་དང་། ༡༢ ལག་པ་གཡོན་པ་ཁུ་ཚུར་སྙིང་གར་བཞག གཡས་པ་ཁུ་ཚུར་བཅངས་ནས་གུང་མཛུབ་གཉིས་བརྐྱངས་ཏེ་སྟེང་དུ་ལྡ་ལྡི་བྲེ་
བའི་ཚུལ་དང་། ༡༣ ལག་པ་གཉིས་ཀྱི་ཐལ་མོས་རྔ་གཡབ་གཡོབ་པའི་ཚུལ་དང་། ༡༤ གཡོན་པ་མཉམ་བཞག གཡས་སྨིན་མཚམས་ནས་ཁ་མཐུར་དུ་བསྟན་པོ་བླ་བྲེ་འབུལ་ཚུལ་ཏེ་ཡོ་བྱད་ཀྱི་ཁྱད་པར་དྲུག་གོ། ༡༥ །རྡོ་རྗེ་ཁུ་ཚུར་
གཉིས་གཤིབས་ཏེ་སེང་གེའི་གདན་འབུལ་ཚུལ་དང་། ༡༦ རྡོ་རྗེ་ཁུ་ཚུར་གཉིས་གཡས་གཡོན་དུ་དྲང་བ་གཟིམ་ཆས་གཡོག་པའི་ཚུལ་དང་། ༡༧ གཡོན་པའི་ཁུ་ཚུར་སྙིང་གར་བཞག གཡས་པའི་གུང་མཛུབ་གཉིས་ཀྱིས་ཕོ་བྲང་ཟླུམ་པོའི་
ཚུལ་དང་། ༡༨ ཕྱག་རྒྱ་དེ་ཉིད་ཀྱིས་ཁང་པ་གྲུ་བཞི་པའི་ཚུལ་དང་། ༡༩ དེ་ཉིད་ཀྱིས་ཁང་པ་གྲུ་བཞི་ཉིས་བརྩེགས་འབུལ་བའི་ཚུལ་དང་། ༢༠ རྡོ་རྗེ་ཁུ་ཚུར་གཉིས་ཀྱིས་ཟླ་གདན་འབུལ་བའི་ཚུལ་ཏེ་གནས་ཀྱི་ཁྱད་པར་དྲུག་གོ། ༢༡ རྡོ་རྗེ་
ཁུ་ཚུར་གཉིས་ཀྱིས་མེ་ཏོག་འཐོར་བའི་ཚུལ་དང་། ༢༢ དེ་ཉིད་ཀྱིས་པི་ཝང་དང་ཏིང་ཤགས་བརྡུང་ཚུལ་དང་། ༢༣ གཡོན་པའི་རྡོ་རྗེ་ཁུ་ཚུར་སྙིང་གར་བཞག གཡས་པའི་རྡོ་རྗེ་ཁུ་ཚུར་གྱིས་དྲིའི་ཕྱེ་མ་འགྱེད་ཚུལ་དང་། ༢༤ རྡོ་རྗེ་ཁུ་ཚུར་
གཉིས་ཀྱིས་བཤོས་འབུལ་བའི་ཚུལ་དང་། ༢༥ ་དེ་ཉིད་ཀྱིས་གོས་འབུལ་བའི་ཚུལ་ཏེ་མཆོད་པའི་ཁྱད་པར་ལྔའོ།། ༈ །དེ་ནས་གསང་བའི་མཆོད་པ་བྱ་སྟེ། དྲུག་འགྱུར་གྱི་གླུ་བླངས་ཤིང་། ཚིག་དང་པོ་བརྗོད་པའི་ཚེ། ལག་པ་གཉིས་རྡོ་རྗེ་

༄༅། །ཁུ་ཚུར་དཀུ་གཡོན་དུ་ཁ་སྦྱར། ལུས་ཀྱི་གར་སྔོན་དུ་འགྲོ་བས་སོ་སོའི་ལས་རྒྱ་རྣམས་བཅིངས་ལ། ཨོ་རྡོ་རྗེ་སེམས་དཔའ་བསྡུས་པ་ན། ༡ ཨོཾ་བཛྲ་ལཱ་སྱེ་ཧཱུཾ། རྡོ་རྗེ་རིན་ཆེན་བླ་ན་
མེད༑ ༢ ཨོཾ་བཛྲམཱ་ལེ་ཏྲཱུཾ། རྡོ་རྗེ་ཆོས་ཀྱི་གླུ་བླངས་པ། ༣ ཨོ་བཛྲ་གཱི་ཏི་ཧྲཱིཿརྡོ་རྗེ་ལས་ཀུན་བྱེད་པར་འགྱུར།༤ ཨོཾ་བཛྲ་ནིརྟི་ཨཱཿ ཞེས་ནང་གི་ལྷ་མོ་བཞིས་མཆོད། ཡང་། ཨོཾ་བཛྲ་
སཏཱ་སུ་སཾ་གྲ་ཧཾ། ༥ ཨོ་བཛྲ་དྷ་པེ་ཧཱུྃ། བཛྲ་རཏྟ་མ་ནུ་ཏ་རཾ། ༦ ཨོ་བཛྲ་པུ་ཏྲཱཾ། བཛྲ་དྷརྨ་ག་ཡ་ནཻཿ ༧ ཨོ་བཛྲ་ཨཱ་ལོ་ཀེ་ཧྲཱི༔ བཛྲ་ཀརྨ་ཀ་རོ་བྷ་ཝེ། ༨ ཨོ་བཛྲ་གནྡྷེ་ཨ
ཞེས་ཕྱིའི་ལྷ་མོ་བཞིས་མཆོད་དོ། ༡ །དེ་ལ་ལག་པ་གཉིས་རྡོ་རྗེ་ཁུ་ཚུར་བྱས་པ་དཀུ་གཉིས་སུ་གདེངས་ཏེ་བཞག ལུས་འདུད་པ་ལྟར་བྱས་པ་ནི་སྒེག་མོའིའོ། ༢ །ཁུ་ཚུར་གཉིས་སྨིན་མཚམས་ཀྱི་གཡས་གཡོན་གྱི་ཐད་དུ་ཕྲེང་བ་འཛིན་
པའི་ཚུལ་བྱ་བ་ཕྲེང་བ་མའིའོ། ༣ །ཁུ་ཚུར་གཉིས་ཀྱིས་ཁ་ནས་ཚིག་དབྱུང་བའི་ཚུལ་བྱ་བ་ནི་གླུ་མའིའོ། ༤ །རྡོ་རྗེ་ཐལ་མོ་སྤྱི་བོར་བཞག་སྟེ་གཡས་སུ་བསྐོར་བ་ནི་གར་མའིའོ། ༥ །རྡོ་རྗེ་ཁུ་ཚུར་གཉིས་འོག་ཏུ་བླུག་པ་ལྟར་བྱེད་པ་ནི་བདུག་
པ་མའིའོ། ༦ །དེ་ཉིད་གྱེན་དུ་འཐོར་བ་ལྟར་བྱེད་པ་ནི་མེ་ཏོག་མའིའོ། ༧ །དེ་ཉིད་ལས་མཐེ་བོང་གཉིས་གཤིབས་ཏེ་བསྒྲེང་བ་ནི་མར་མེའིའོ། ༨ །དེ་ཉིད་ལས་ཐལ་མོ་གཤིབས་ཏེ་བརྐྱང་བ་དྲི་ཕྱུག་པ་ལྟར་བྱེད་པ་ནི་དྲི་ཆབ་མའིའོ། ༩ །དེ་

ནས་ཨོཾ་ལས་རིན་ཆེན་སྣ་བདུན་སྤྲུལ་ཏེ་ནམ་མཁའ་མཛོད་ཀྱི་ཕྱག་རྒྱ་དཔྲལ་བར་འཆའ་ཞིང་། ངག་ཏུ། ཨོཾ་སརྦ་བིད་པཱུ་ར་པཱ་ར། སུ་ར་སུ་ར། ཨ་བརྟ་ཡ་ཨ་བརྟ་ཡ་ཧོ། ཞེས་བརྗོད་ཅིང་། ཐལ་མོ་སྙིང་གར་སྦྱར་
ལ༑ བདེ་བར་གཤེགས་པ་ཐམས་ཅད་ལ། །འཁོར་ལོ་རིན་ཆེན་འདི་ཕུལ་བས། །སྲིད་པའི་འཁོར་ལོ་རྒྱུན་བཅད་དེ། །ཆོས་ཀྱི་འཁོར་ལོ་བསྐོར་བར་ཤོག ༡ །ཨོཾ་སརྦ་ཏ་ཐཱ་ག་ཏ་ཙཀྲ་རཏྣ་པཱུ་
ཛི་ཏེ་ཧཱུཾ། རྒྱལ་བ་སྲས་དང་བཅས་རྣམས་ལ། །ནོར་བུ་རིན་ཆེན་འདི་ཕུལ་བས། །བཀྲེས་ཞིང་ཕོངས་པ་རྒྱུན་བཅད་དེ། །འབྱོར་པ་ཕུན་སུམ་ཚོགས་པར་ཤོག །གོང་བཞིན་ཐོག་མཐའ་འདྲ་བ་
ལས༑ ཙཀྲའི་གནས་སུ། ༢ མ་ཎི་རཏྟ་སོགས་འོག་མ་རྣམས་ལའང་སྦྱར་བས། བཙུན་མོ་རིན་ཆེན་འདི་ཕུལ་བས། །མ་རིག་མུན་པ་རྒྱུན་བཅད་དེ། །ཤེས་རབ་དབྱིངས་ཀྱི་དོན་རྟོགས་ནས། །ཐབས་
དང་ཤེས་རབ་འབྲེལ་བ་ཤོག ༣ །ཝསྟི་རཏྣ བློན་པོ་རིན་ཆེན་འདི་ཕུལ་བས། །ཕྱི་ནང་གསང་གསུམ་ཐེག་གསུམ་ལྡན། །བསམ་ཡས་བསྟན་པ་རབ་འཛིན་ཅིང་། །ཡོན་ཏན་ཐམས་ཅད་
ལྡན་པར་ཤོག ༤ །མ་ཧཱ་ཏ་ར གླང་པོ་རིན་ཆེན་འདི་ཕུལ་བས། །ལྟ་ངན་རྣམས་ནི་རབ་གསལ་ནས། །བླ་མེད་ཐེག་པ་རབ་ཞོན་ཏེ། །ཐམས་ཅད་མཁྱེན་གྲོང་བགྲོད་པར་ཤོག ༥

༄༅། །ཧསྟི་རཏྣ༴ རྟ་མཆོག་རིན་ཆེན་འདི་ཕུལ་བས། །སྲིད་པའི་གཟེབ་ལས་ངེས་གྲོལ་ཏེ། །རྫུ་འཕྲུལ་མཆོག་གི་ཤུགས་ཐོབ་ནས། །སངས་རྒྱས་ཞིང་དུ་འགྲོ་བར་
ཤོག ༦ །ཏུ་རངྒ་ཨ་ཤཱ་རཏྣ ྣ།དམག་དཔོན་རིན་ཆེན་འདི་ཕུལ་བས། །ཉོན་མོངས་དགྲ་ལས་རྒྱལ་གྱུར་ནས། །ཕས་ཀྱི་རྒོལ་བ་ཚར་བཅད་དེ། །སྙེམས་བྲལ་མཆོག་ནི་ཐོབ་པར་
ཤོག ༧ །ཁཌྒ་རཏྣ་ཅེས་སོགས་བརྗོད་ཅིང་དབུལ། ༡ དེ་ལ་ལག་པ་གཉིས་འཁྲིག་མ་བསྣོལ་ཏེ་རྒྱབ་སྦྱར་ལ། སོར་མོ་རྣམས་ཕན་ཚུན་འཁྱུད་ནས་མཐེ་བོང་གཉིས་ལག་མཐིལ་དུ་བཀུག་པ་ནི་འཁོར་ལོའིའོ། ༢ །ཁུ་ཚུར་གཉིས་སྦྱར་
བའི་མཛུབ་མོ་གཉིས་རྩེ་སྤྲད་པའི་ཚིགས་བཅག་ལ་མཐེ་བོང་གཉིས་དང་སྦྱར་བ་ནི་ནོར་བུའིའོ། ༣ །རྡོ་རྗེ་བསྡམ་པ་ལས་གུང་མོ་གཉིས་བསྒྲེང་བའི་ལོགས་ལ་མཛུབ་མོ་གཉིས་བཅེར་ཏེ་བཞག་པ་ནི་བཙུན་མོའིའོ། ༤ །རྡོ་རྗེ་བསྡམ་པ་ལས་གུང་
མོ་དང་མཐའ་བཞི་གཤིབས་ཏེ་བསྒྲེང་བ་ནི་བློན་པོའིའོ། ༥ །གཡས་གླང་པོ་ཆེའི་སྣ་ལྟར་བརྐྱངས་པའི་གྲུ་མོ་གཡོན་པས་བཟུང་བ་ནི་གླང་པོའིའོ། ༦ །ཁུ་ཚུར་གཉིས་གཤིབས་ལ་གུང་མོ་དང་སྲིན་ལག་གཉིས་བརྐྱངས་ལ་རྩེ་སྦྱར་མཐེ་བོང་
གཉིས་རྣ་བ་ལྟར་བྱས་པ་ནི་རྟའི་འོ། ༧ །གཡོན་པ་གོ་ཆ་འཛིན་པ་ལྟར་བྱས་ལ། གཡས་པས་མཆོག་སྦྱིན་བྱ་བ་ནི་དམག་དཔོན་གྱི་ཕྱག་རྒྱའོ། །དེ་ནས་འདོད་ཡོན་ལྔ་དབུལ་ཏེ། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། །

ཕྱོགས་དུས་ཀུན་ནས་གཟུགས་མཆོག་ཅི་མཆིས་པ། །མོས་བློས་དཀྱིལ་འཁོར་ལྷ་ལ་བདག་འབུལ་གྱིས། །བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ༡ །ཨོཾ་སརྦ་ཏ་ཐཱ་ག་ཏ་རཱུ་པ་ཀཱ་
མ་གུ་ན་པཱུ་ཛི་ཏེ་ཧཱུྃ། དེ་བཞིན་དུ། ཕྱོགས་དུས་ཀུན་ན་ཟིན་དང་མ་ཟིན་པའི། །ཡོན་ཏན་ཚིག་མཆོག་སྒྲ་སྙན་ཅི་མཆིས་རྣམས། །མོས་བློས་དཀྱིལ་འཁོར །བཞེས་
ཤིག ༢ ཤརཿ ཕྱོགས་དུས་ཀུན་ན་ཙནྡན་སྦྲུལ་སྙིང་དང་། །ཨ་དཀར་ནག་སོགས་དབང་པོ་ཚིམ་བྱེད་རྣམས། །མོས་བློས །བཞེས་ཤིག ༣ །གནྡྷེ༔ ཕྱོགས་དུས་ཀུན་ན་རོ་
དང་བཅུད་ལྡན་པའི། །ལུས་སེམས་བརྟས་བྱེད་རོ་མཆོག་ཅི་མཆིས་རྣམས། །མོས་བློས༴ །བཞེས་ཤིག ༤ ར་ས༴ ཕྱོགས་དུས་ཀུན་ན་འཇམ་མཉེན་འཁྲིལ་ཆགས་པའི། །རེག་བྱའི་
ཁྱད་པར་ལུས་སེམས་ཚིམ་བྱེད་རྣམས། །མོས་བློས་དཀྱིལ་འཁོར །བཞེས་ཤིག ༥ སྤརཿ ཅེས་པས་མཆོད་དོ། །དེ་དག་གི་ཕྱག་རྒྱ་ནི། ཚིག་རྣམས་བརྗོད་པའི་ཚེ་ཐལ་མོ་སྦྱར་ཞིང་པད་ཀོར་སྔོན་དུ་འགྲོ་བ་
དང་བཅས་པས། ༡ རཱུ་པའི་ཚེ་དཀྱིལ་འཁོར་ལ་མེ་ལོང་བསྟན་ཞིང་དེའི་སྟེང་གཡས་པས་རྡོ་རྗེ་བཞག་པ་ནི་གཟུགས་ཀྱིའོ། ༢ །ཤརྡའི་ཚེ་རོལ་མོ་བྱ་བ་ནི་སྒྲའི་འོ། ༣ །ལག་གཡོན་ཁུ་ཚུར་སྙིང་གའི་ཐད་དུ་གན་རྐྱལ་བཞག། གཡས་རྡོ་རྗེ་ཁུ་

༄༅། ་།ཚུར་གྱེན་དུ་བསླངས་པ་ཁ་ཕྱིར་བསྟན་ན་བྱུག་པའི་ཚུལ་བྱ་བ་ནི་དྲིའིའོ། ༤ །ལག་པ་གཉིས་མདུན་དུ་གཤིབས་པ་གན་རྐྱལ་བྱས་ལ་སོར་མོ་རྣམས་བརྐྱང་བ་ནི་རོའོ། ༥ །ལག་གཉིས་ཀྱིས་གོས་ཟུང་
བཟུང་ལ་དཀྱིལ་འཁོར་གྱི་ལྷ་ལ་འབུལ་ཚུལ་བྱ་བ་ནི་རེག་བྱའིའོ། །དེ་ནས་རྡོ་རྗེ་དྲིལ་བུ་འཛིན་པས། དབྱངས་སྙན་པས་བསྟོད་དེ། ༡ ཆོས་དབྱིངས་ཡེ་ཤེས་རྣམ་པར་དག །རྣམ་པར་སྣང་མཛད་བཅོམ་ལྡན་འདས། །
ཏིང་ངེ་འཛིན་ལྡན་ཕྱག་རྒྱ་ཅན། །ཕྱག་འཚལ་བཅོམ་ལྡན་ཀུན་རིག་ལ། ༢ །མེ་ལོང་ཡེ་ཤེས་རང་བཞིན་ལས། །སེམས་ཅན་མ་ལུས་ཐམས་ཅད་ཀྱི། །ངན་སོང་ཐམས་ཅད་སྦྱོང་མཛད་
པ༑ །ཕྱག་འཚལ་སྦྱོང་བའི་རྒྱལ་པོ་ལ། ༣ །མཉམ་ཉིད་ཡེ་ཤེས་ཡོན་ཏན་བདག །ཡིད་བཞིན་ནོར་བུ་རིན་ཆེན་གྱིས། །སེམས་ཅན་བསམ་པ་སྐོང་མཛད་པ། །རྒྱལ་མཆོག་རིན་ཆེན་ཁྱོད་
ཕྱག་འཚལ། ༤ །སོ་སོར་ཀུན་རྟོག་གསུང་གི་བདག །གསུང་རབ་པདྨོ་ཁ་རྒྱས་པ། །ཁམས་གསུམ་དབུགས་དབྱུང་མཛད་པ་པོ། །ཤཱཀྱ་རི་དབང་ཁྱོད་ཕྱག་འཚལ། ༥ །ནན་ཏན་ཡེ་
ཤེས་འཕྲིན་ལས་བདག །སྣ་ཚོགས་སེམས་ཅན་སྡུག་བསྔལ་ཀུན། །མ་ལུས་པར་ནི་ཞི་མཛད་པ། །མེ་ཏོག་ཆེར་རྒྱས་ཁྱོད་ཕྱག་འཚལ། ༦ །གྲྭ་ཡི་ཕྱོགས་ནི་ཀུན་ཏུ་ཡང་། །རིགས་ཀྱི་

ཡུམ་བཞི་སྐུར་བསྟན་པ། །ལྷ་མོ་སྤྱན་དང་མཱ་མ་ཀཱི། །དཀར་མོ་སྒྲོལ་མ་ཁྱོད་ཕྱག་འཚལ། ༧ །རྩིབས་ཀྱི་ནང་ནི་ཐམས་ཅད་ན། །བཞུགས་པའི་རྡོ་རྗེ་སེམས་དཔའ་སོགས། །རྫུ་འཕྲུལ་ཆེ་
བའི་སེམས་དཔའ་རྣམས། །རྒྱུད་བཞིན་བདག་གིས་བསྟོད་པར་བགྱི། །རྡོ་རྗེ་སེམས་དཔའ་སེམས་དཔའ་ཆེ། །རྡོ་རྗེ་དེ་བཞིན་གཤེགས་པ་ཀུན། །རྡོ་རྗེ་དང་པོ་ཀུན་ཏུ་བཟང་། །ཕྱག་འཚལ་
ཕྱག་ན་རྡོ་རྗེ་ལ། ༨ །རྡོ་རྗེ་རྒྱལ་པོ་སངས་རྒྱས་མཆོག །རྡོ་རྗེ་ལྕགས་ཀྱུ་དེ་བཞིན་གཤེགས། །དོན་ཡོད་རྒྱལ་པོ་རྡོ་རྗེ་མཆོག །ཕྱག་འཚལ་རྡོ་རྗེ་འགུགས་ཁྱོད་ལ། ༩ །རྡོ་རྗེ་ཆགས་པ་
བདེ་ཆེན་པོ། །རྡོ་རྗེ་མདའ་ནི་དབང་བྱེད་པ། །བདུད་ཀྱི་འདོད་པ་རྡོ་རྗེ་ཆེ། །ཕྱག་འཚལ་རྡོ་རྗེ་གཞུ་ཁྱོད་ལ། ༡༠ །རྡོ་རྗེ་ལེགས་པ་སེམས་དཔའ་མཆོག །རྡོ་རྗེ་མགུ་བ་དགའ་བ་ཆེ། །རབ་
དགེས་རྒྱལ་པོ་རྡོ་རྗེ་མཆོག །ཕྱག་འཚལ་རྡོ་རྗེ་དགེས་ཁྱོད་ལ། ༡༡ །རྡོ་རྗེ་རིན་ཆེན་རྡོ་རྗེ་དོན། །རྡོ་རྗེ་ནམ་མཁའ་ནོར་བུ་ཆེ། །ནམ་མཁའི་སྙིང་པོ་རྡོ་རྗེ་ཕྱུག །ཕྱག་འཚལ་རྡོ་རྗེ་སྙིང་ཁྱོད་
ལ༑ ༡༢ །རྡོ་རྗེ་གཟི་བརྗིད་ཆེར་འབར་བ། །རྡོ་རྗེ་ཉི་མ་རྒྱལ་བའི་འོད། །རྡོ་རྗེ་འོད་ཟེར་གཟི་བརྗིད་ཆེ། །ཕྱག་འཚལ་རྡོ་རྗེ་འོད་ཁྱོད་ལ། ༡༣ །སེམས་ཅན་དོན་ཡོད་རྡོ་རྗེ་དཔལ། །རྡོ་རྗེ་

༄༅། །རྒྱལ་མཚན་རབ་དགའ་བྱེད། །རྡོ་རྗེ་ཆེན་པོ་རིན་ཆེན་དཔལ། །ཕྱག་འཚལ་རྡོ་རྗེ་དཔལ་ཁྱོད་ལ། ༡༤ །རྡོ་རྗེ་བཞད་མོ་བཞད་པ་ཆེ། །རྡོ་རྗེ་འཛུམ་པ་ངོ་མཚར་
ཆེ༑ །དགའ་ཞིང་རབ་དགའ་རྡོ་རྗེ་སྟོན། །ཕྱག་འཚལ་རྡོ་རྗེ་དགའ་བ་ལ། ༡༥ །རྡོ་རྗེ་ཆོས་རབ་དེ་ཉིད་དོན། །རྡོ་རྗེ་པདྨ་རབ་དགའ་བྱེད། །འཇིག་རྟེན་དབང་རབ་རྡོ་རྗེ་ཅན། །ཕྱག་འཚལ་རྡོ་
རྗེ་སྤྱན་ཁྱོད་ལ། ༡༦ །རྡོ་རྗེ་རྣོ་བ་ཐེག་པ་ཆེ། །རྡོ་རྗེ་རལ་གྲི་མཚོན་ཆེན་པོ། །འཇམ་དཔལ་རྡོ་རྗེ་རབ་ཏུ་ཟབ། །ཕྱག་འཚལ་རྡོ་རྗེ་བློ་ཁྱོད་ལ། ༡༧ །རྡོ་རྗེ་རྒྱུ་དང་སྙིང་པོ་ཆེ། །རྡོ་རྗེ་འཁོར་
ལོ་ཚུལ་ཆེན་པོ། །རབ་བསྐོར་རྡོ་རྗེ་ལས་བྱུང་བ། །ཕྱག་འཚལ་རྡོ་རྗེ་སྙིང་པོ་ལ། ༡༨ །རྡོ་རྗེ་བསྲུང་བ་རབ་རིབ་མཆོག །རྡོ་རྗེ་ཟློས་པ་རབ་བསྒྲུབ་ཕྱིར། །མི་གསུང་རྡོ་རྗེ་མཆོག་བསྒྲུབ་
པ༑ །ཕྱག་འཚལ་རྡོ་རྗེ་གསུང་ཁྱོད་ལ། ༡༩ །རྡོ་རྗེ་ལས་རབ་རྡོ་རྗེ་བཀའ། །ལས་ཀྱི་རྡོ་རྗེ་ཀུན་དགའ་འགྲོ། །རྡོ་རྗེ་ངེས་པ་རྒྱ་ཆེ་བ། །ཕྱག་འཚལ་རྡོ་རྗེ་ཀུན་ཁྱོད་ལ། ༢༠ །རྡོ་རྗེ་བསྲུང་བ་
བརྟན་པ་ཆེ། །རྡོ་རྗེ་གོ་ཆ་སྲ་བ་ཆེ། །བརྩོན་འགྲུས་མཆོག་ནི་ཐུབ་པར་དཀའ། །ཕྱག་འཚལ་རྡོ་རྗེ་བརྩོན་འགྲུས་ལ། ༢༡ །རྡོ་རྗེ་གནོད་སྦྱིན་ཐབས་ཆེན་པོ། །རྡོ་རྗེ་མཆེ་བ་འཇིགས་པ་ཆེ། །

བདུད་འཇོམས་རྡོ་རྗེ་མི་བཟད་པ། །ཕྱག་འཚལ་རྡོ་རྗེ་དྲག་པོ་ལ། ༢༢ །རྡོ་རྗེ་མཚམས་སྦྱོར་རབ་བཏུད་ཉིད། །རྡོ་རྗེ་འཆིང་བ་རབ་གྲོལ་བྱེད། །རྡོ་རྗེ་ཁུ་ཚུར་དམ་ཚིག་མཆོག །ཕྱག་འཚལ་
རྡོ་རྗེ་ཁུ་ཚུར་ལ། ༢༣ །རྣམ་དག་རྡོ་རྗེ་ཐུགས་འཛིན་མ། །མི་དམིགས་རྡོ་རྗེ་ཏིང་འཛིན་གནས། །རྡོ་རྗེ་སྒེག་མོའི་ཚུལ་འཛིན་མ། །ཕྱག་འཚལ་རྡོ་རྗེ་འགྱིང་མ་ལ། ༢༤ །རྣམ་དག་རྡོ་རྗེ་
ཡོན་ཏན་ཏེ། །ཡིད་བཞིན་རྡོ་རྗེ་རེ་བ་སྐོང་། །རྡོ་རྗེ་གཟུགས་ཀྱི་ཚུལ་འཛིན་མ། །ཕྱག་འཚལ་རྡོ་རྗེ་འཕྲེང་བ་ལ། ༢༥ །རྣམ་དག་རྡོ་རྗེ་གསུང་མཆོག་མ། །རྡོ་རྗེ་པི་ཝང་འཛིན་པའི་ཚུལ། །
རྡོ་རྗེ་གསུང་མཆོག་སྒྲོག་པའི་དོན། །ཕྱག་འཚལ་རྡོ་རྗེ་དབྱངས་མཁན་ལ། ༢༦ །རྣམ་དག་རྡོ་རྗེ་ལས་རབ་སྟེར། །ལས་ཀྱི་རྡོ་རྗེ་འགྲོ་དོན་མཛད། །བདུད་འདུལ་རྡོ་རྗེའི་ཕྱག་རྒྱ་འཛིན། །
ཕྱག་འཚལ་རྡོ་རྗེ་གར་མཁན་ལ། ༢༧ །སྤྲིན་བཞིན་རྡོ་རྗེ་བདུག་པ་མ། ཚིམ་བྱེད་རྡོ་རྗེ་དང་ལྡན་པའི། །རྡོ་རྗེ་འཕྲེང་བའི་ཚུལ་འཛིན་མ། །ཕྱག་འཚལ་རྡོ་རྗེ་བདུག་པ་ལ། ༢༨ །རྡོ་རྗེ་མཛེས་
པའི་ཚུལ་འཛིན་ཅིང་། །རྡོ་རྗེ་མེ་ཏོག་འཐོར་བའི་ཚུལ། །བྱང་ཆུབ་ཡན་ལག་མེ་ཏོག་སྟེ། །ཕྱག་འཚལ་རྡོ་རྗེ་མེ་ཏོག་ལ། ༢༩ །འོད་གསལ་རྡོ་རྗེ་འབར་བའི་མེ། །རྡོ་རྗེ་སྤྱན་གྱིས་མ་རིག་

༄༅། །སེལ། །རྡོ་རྗེ་གསལ་བྱེད་ཕྱག་རྒྱ་འཛིན། །ཕྱག་འཚལ་རྡོ་རྗེ་སྣང་བྱེད་ལ། ༣༠ །རྡོ་རྗེ་ཙནྡན་བདུད་རྩིའི་ཆུ། །རྡོ་རྗེ་དྲི་ཡིས་རྣམ་རྟོག་འཇོམས། །རྡོ་རྗེ་དག་བྱེད་
ཕྱག་རྒྱ་འཛིན། །ཕྱག་འཚལ་རྡོ་རྗེ་དྲི་མཆོག་ལ། ༣༡ །རྣམ་དག་སྐུལ་བྱེད་རྡོ་རྗེའི་དོན། །རྡོ་རྗེ་སྡུད་མཛད་རྡོ་རྗེའི་དོན། །རྡོ་རྗེ་འགུགས་བྱེད་ཕྱག་རྒྱ་འཛིན། །ཕྱག་འཚལ་རྡོ་རྗེ་ལྕགས་ཀྱུ་
ལ༑ ༣༢ །མི་གཏོང་རྡོ་རྗེ་ཆོས་ཀྱི་དོན། །རྡོ་རྗེ་འདྲེན་པ་མི་འགྱུར་དོན། །འཆིང་མཛད་རྡོ་རྗེ་ཕྱག་རྒྱ་འཛིན། །ཕྱག་འཚལ་རྡོ་རྗེ་ཞགས་པ་ལ། ༣༣ །རྡོ་རྗེ་མི་འགྱུར་བརྟན་པའི་བདག །རྡོ་
རྗེ་མགྱོགས་བྱེད་གློག་བཞིན་འགྱུར། །སྒྲོག་མཛད་རྡོ་རྗེ་ཕྱག་རྒྱ་འཛིན། །ཕྱག་འཚལ་རྡོ་རྗེ་ལྕགས་སྒྲོག་ལ། ༣༤ །རྡོ་རྗེ་དབབ་པ་བརྟན་པའི་བདག །བསྐྱོད་མཛད་རྡོ་རྗེ་ཀུན་གྱི་ལས། །རྡོ་
རྗེ་དབབ་པའི་ཕྱག་རྒྱ་འཛིན། །ཕྱག་འཚལ་རྡོ་རྗེ་འབེབས་པ་ལ། ༣༥ །སྒོ་ཡི་ཁྱམས་ན་བཞུགས་པ་ཡི། །བྱམས་པ་ལ་སོགས་བཅུ་དྲུག་ནི། །རབ་དགའ་ལ་སོགས་གནས་མཛད་པའི། །
བྱང་སེམས་རྣམས་ལ་ཕྱག་འཚལ་བསྟོད། ༣༦ །སྟོན་པའི་རྟགས་འཆང་ཉན་ཐོས་མཆོག །ལྷུང་བཟེད་འཁར་གསིལ་པོ་ཏི་ཕྱག །བསླབ་སྦྱངས་ཡོན་ཏན་ཀུན་ལྡན་པའི། །ཉན་ཐོས་རྣམས་

ལ་ཕྱག་འཚལ་བསྟོད། ༣༧ །རྟེན་འབྲེལ་དོན་ལ་བརྟེན་གནས་པའི། །འཕགས་པ་རང་རྒྱལ་བཅུ་གཉིས་ནི། །འབྱུང་དང་ལྡོག་ལ་རབ་ཞུགས་པའི། །རང་རྒྱལ་གཙོ་ལ་ཕྱག་འཚལ་
ལོ༑ ༣༨ །ཁྲོ་བོ་སྲིན་པོའི་ཆ་ལུགས་ཅན། །སྦྲུལ་དང་མི་སྡུག་མགོས་བརྒྱན་ཅིང་། །སྟག་ལྤགས་ཀྱིས་ནི་སྣམ་དཀྲིས་པའི། །འཇིག་རྟེན་གསུམ་སྣང་སོགས་ཕྱག་འཚལ། ༣༩ །ཕྱི་ཡི་
ཁོར་ཡུག་ལ་གནས་པའི། །འཇིགས་བྱེད་ལྷ་ཀླུ་གཟའ་སྐར་དང༌། །ཕྱོགས་སྐྱོང་རྒྱལ་མཚན་ཕྱག་འཚལ་ཞིང་། །འཇིག་རྟེན་པ་ཀུན་བསྟོད་པར་བགྱི། །ཞེས་པས་བསྟོད་དེ། འདས་པའི་ལྷ་མཆོད་པའི་
ཆོ་གའོ། །དེ་དག་གི་ཕྱག་རྒྱ་ནི། བདེ་བའི་སྟན་ལ་སྐྱིལ་ཀྲུང་ལུས་བསྲངས་ནས། ལག་གཡོན་དྲིལ་བུ་སྙིང་གའི་ཐད་དུ་གསིལ། གཡས་པ་དེ་སྟེང་རྡོ་རྗེ་སེན་སྐོར་བྱ། །དེ་ནི་ཚིག་རྐང་དང་པོའི་ཕྱག་རྒྱ་སྟེ། །གཉིས་པ་གར་གྱི་བསྐོར་བ་མཛེས་
པར་བྱ། །གསུམ་པ་རང་རང་ལྷ་ཡི་ཕྱག་ཆེན་བཅིང་། །བཞི་པ་པད་ཀོར་ཅུང་ཟད་སྔོན་འགྲོ་བའི། །རྡོ་རྗེ་ཐལ་མོ་སྦྱར་བའི་བསྟོད་ཕྱག་ལགས། །ཕྱག་ཆེན་རྣམས་ནི་རིམ་བཞིན་འདིར་བརྗོད་ན། ༡ །ལག་གཡོན་ཐལ་མོ་བརྐྱང་བ་སྐྱིལ་ཀྲུང་
སྟེང་༑ །གན་རྐྱལ་བཞག་སྟེ་གཡས་ཀྱང་དེ་བཞིན་བཞག །མཐེ་བོང་རྩེ་སྤྲད་རྣམ་སྣང་ཕྱག་ཆེན་ཏེ། ༢ །སྦྱོང་བའི་རྒྱལ་པོ་དེ་དང་ཁྱད་པར་མེད། ༣ །ལག་གཡོན་སྐྱིལ་ཀྲུང་སྟེང་དུ་གོང་བཞིན་བཞག །ལག་གཡས་གན་རྐྱལ་པུས་མོ་

༄༅    ། །གཡས་ཀྱི་སྟེང་། །བརྐྱང་བ་རྒྱལ་མཆོག་རིན་ཆེན་ཕྱག་རྒྱའོ། ༤ །ལག་གཡས་ཐལ་མོ་བརྐྱང་བ་སྙིང་གའི་ཐད། །གྱེན་བསླང་ཁ་ཕྱིར་བསྟན་པ་མཐེབ་མཛུབ་སྦྱར། །གཡོན་པ་དེ་འདྲ་ནང་བསྟན་ཁ་སྤྱད་
པ༑  །ཤཱཀྱ་རི་དབང་ཞེས་བྱའི་ཕྱག་རྒྱ་ཡིན། ༥ །ལག་གཡོན་རྣམ་པར་སྣང་མཛད་དང་འདྲ་ཞིང་། །གཡས་པ་སྙིང་གར་ཐལ་བརྐྱང་གྱེན་བསླང་སྟེ། །ཁ་ཕྱིར་བསྟན་པ་མེ་ཏོག་ཆེར་རྒྱས་སོ། ༦ །ལག་གཡས་ཐལ་མོ་བརྐྱང་བ་སྙིང་གའི་
ཐད༑ །གན་རྐྱལ་བཞག་སྟེ་མཐེབ་མཛུབ་སྦྱར་བ་ནི། །ཡུམ་མཆོག་སངས་རྒྱས་སྤྱན་མའི་ཕྱག་ཆེན་ཡིན། །དེ་ལས་མཐེབ་མཛུབ་སྦྱར་བ་བཏང་བྱས་ནས། །མཐེ་བོང་ལག་མཐིལ་བཀུག་པ་སོར་མོས་མནན། །མཱ་མ་ཀི་ཞེས་བྱ་བའི་ཕྱག་ཆེན་
ནོ༑ །ལག་གཡས་ཐལ་མོ་བརྐྱང་བ་གྱེན་བསླང་སྟེ། །མཐེ་མཛུབ་སྦྱར་བ་སྙིང་ག་གཡས་པའི་ཐད། །ཁ་ཕྱིར་བསྟན་པ་གོས་དཀར་མོ་ཡིའོ། །དེ་ལས་མཐེབ་མཛུབ་སྦྱར་བ་བཏང་བྱས་ཏེ། །མཐེབ་སྲིན་སྦྱར་བ་རྗེ་བཙུན་སྒྲོལ་མའི་ཡིན། །འདི་
བཞི་ལག་པ་གཡོན་པ་གདན་བརྟེན་ནོ། ༧ །མཐེ་བོང་ལག་མཐིལ་བཀུག་པའི་ཕྱི་རོལ་ནས། །སོར་མོས་བསྡམ་པ་རྡོ་རྗེ་ཁུ་ཚུར་ཏེ། །ལག་གཡོན་དེ་འདྲ་བྱས་པ་ཁ་གྱེན་བསྟན། །དཀུ་གཡོན་བརྟེན་པ་གཡས་པ་མཱ་མ་ཀི། །འདྲ་བར་བྱེད་པ་
འདི་ནི་རྡོར་སེམས་སོ། ༨ །ལག་གཡོན་ཁུ་ཚུར་ནང་བསྟན་སྙིང་གའི་ཐད། །གཡས་པ་དེ་འདྲ་ནུ་གཡས་སྟེང་ཐད་དུ། །ཁ་ནང་བསྟན་པ་རྡོ་རྗེ་རྒྱལ་པོའི་ཡིན། ༩ །གཡོན་པ་ཁུ་ཚུར་ནུ་མ་གཡོན་པའི་ཐད། །འཕྲེད་ལ་ཅུང་ཟད་ཁ་ཕྱིར་བསྟན་

པ་བཞག །སྙིང་གར་གཡས་པའི་ཁུ་ཚུར་ཁ་གྱེན་བསྟན། །བཞག་པ་དེ་ནི་རྡོ་རྗེ་ཆགས་པའིའོ། ༡༠ །སྙིང་གའི་ཐད་དུ་ལག་པའི་ཁུ་ཚུར་གཉིས། །གཉིས་ཀ་གྱེན་བསྟན་མཛུབ་མོ་ཕྱིར་ལ་འཕང་། །རྡོ་རྗེ་ལེགས་པའི་ཕྱག་རྒྱ་ཆེན་པོ་
ཡིན༑ ༡༡ །ལག་གཡོན་རྡོར་སེམས་འདྲ་བ་གཡས་པ་ཡི། །ཁུ་ཚུར་དཔྲལ་བའི་སྐྲ་མཚམས་ཁ་ནང་བསྟན། །འཕྲེད་ལ་བཞག་པ་རྡོ་རྗེ་རིན་ཆེན་ནོ། ༡༢ །ལག་གཡས་རྡོ་རྗེ་སེམས་དཔའ་འདྲ་བ་ལ། །ཅུང་ཟད་བསྐོར་ཚུལ་བྱེད་པ་གཟི་བརྗིད་
དོ༑ ༡༣ །ལག་གཡས་ཁུ་ཚུར་ནུ་མ་གཡོན་པའི་སྟེང་། །ཁ་ནང་བསྟན་པ་རྡོ་རྗེ་རྒྱལ་མཚན་ནོ། ༡༤ །ལག་གཡས་ཁུ་ཚུར་གྱེན་བསླང་ཁ་ཡི་གཡས། །ཁ་ཕྱིར་བསྟན་པ་རྡོ་རྗེ་བཞད་པའི་སྟེ། །གསུམ་པོ་ལག་གཡོན་གདན་ལ་བརྟེན་
པའོ། ༡༥ །ལག་གཡོན་རྡོ་རྗེ་སེམས་དཔའ་དང་འདྲ་ཞིང་། །གཡས་པའི་ཁུ་ཚུར་སྙིང་ཐད་ཁ་ནང་བསྟན། །མཐེ་མཛུབ་སྦྱར་བ་ཅུང་ཟད་ནང་ནས་བསྐོར། །རྡོ་རྗེ་ཆོས་ཞེས་བྱ་བའི་ཕྱག་ཆེན་ཡིན། ༡༦ །གཡོན་པའི་ཁུ་ཚུར་སྙིང་གར་ཁ་ནང་
བསྟན༑ །གཡས་པའི་ཁུ་ཚུར་དཔུང་པ་གཡས་ཀྱི་ཐད། །ཁ་ཕྱིར་བསྟན་པ་རྡོ་རྗེ་རྣོན་པོའི་ཡིན། ༡༧ །ལག་གཡས་ཁུ་ཚུར་ལྟེ་བའི་ཐད་ཀ་རུ། །ཁ་གྱེན་བསྟན་པའི་གུང་མོ་བསླང་བྱས་ནས། །ཅུང་ཟད་བསྐོར་བ་རྡོ་རྗེ་རྒྱུ་ཡི་ལུགས། ༡༨ །
གཡས་པའི་ཁུ་ཚུར་གྱེན་བསྟན་ཁ་ཐད་ནས། །སྙིང་གར་ཕབ་པ་རྡོ་རྗེ་སྨྲ་བའི་ཡིན། །གཉིས་པོ་གཡོན་པ་གདན་ལ་བརྟེན་པ་ཡིན། ༡༩ །ལག་གཉིས་རྡོ་རྗེ་སེམས་དཔའ་དང་འདྲ་བ། །བྱས་པ་དེ་ནི་རྡོ་རྗེ་ལས་ཀྱིའོ། ༢༠ །ལག་གཉིས་ཁུ་ཚུར་

༄༅།     །གྱེན་བསླང་ཁ་ཕྱིར་བསྟན། །རང་རང་དཔུང་པའི་ཐད་བཞག་བསྲུང་བའི་ཡིན། ༢༡ །ལག་གཉིས་ཁུ་ཚུར་འཕྲེད་ལ་ཁ་ནང་བསྟན། ཁ་འགྲམས་གཡས་གཡོན་བཞག་པ་གནོད་སྦྱིན་ནོ། ༢༢ །ལག་གཡོན་
ཁུ་ཚུར་དཀུ་གཡོན་ཁ་གྱེན་བསྟན། །དེ་སྟེང་གཡས་པའི་ཁུ་ཚུར་ཁ་སྦུབས་བཞག །འདི་ནི་རྡོ་རྗེ་ཁུ་ཚུར་ཕྱག་ཆེན་ནོ། ༢༣ །ལག་གཉིས་ཁུ་ཚུར་ཁ་ནི་གྱེན་བསྟན་པ། །འགྱིངས་པའི་ཚུལ་གྱི་དཔྱི་ཟུར་གཉིས་སུ་བཞག །རྡོ་རྗེ་སྒེག་མོ་ཞེས་
བྱའི་ཕྱག་ཆེན་ཡིན། ༢༤ །ལག་གཉིས་ཁུ་ཚུར་གྱེན་བསླང་ཁ་ཕྱིར་བསྟན། །མིག་ཟུར་གཡས་གཡོན་དཔུང་པའི་སྟེང་ཐད་བཞག །རྡོ་རྗེ་འཕྲེང་བ་མ་ཡི་ཕྱག་ཆེན་ཡིན། ༢༥ །ལག་གཡོན་ཁུ་ཚུར་གྱེན་བསླང་དཔུང་གཡོན་ཐད། །ཁ་ནང་
བསྟན་པའི་མཁྲིག་མ་ཅུང་ཟད་ཙམ། །སྙིང་ག་ཕྱོགས་སུ་བཀུག་པ་གྲུ་མོའི་མདུན། །གཡས་པའི་ཁུ་ཚུར་ཁ་གྱེན་བསྟན་པ་ཡིས། །པི་ཝང་སྒྱུར་ཚུལ་རྡོ་རྗེ་གླུ་མའིའོ། ༢༦ །ལག་གཡས་ཐལ་མོ་གྱེན་བསླང་ཁ་ནང་བསྟན། །དེ་བཞིན་གཡོན་༤
བསླང་ལག་ངར་ནང་བསྟན་བསླང་། །གཉིས་ཀ་གཡས་སུ་བསྐོར་ཞིང་སྒྱུར་བ་ཡི། །གཡས་པའི་ཐལ་མོ་རྣ་བ་གཡས་ཐད་བསླང་། །གཡོན་པའི་ཐལ་མོ་ལག་ངར་ཕྱི་རུ་བསླང་། །གཡོན་པའི་ཕྱོགས་ལའང་དེ་བཞིན་གར་མའོ། ༢༧ །ལག་
གཉིས་ཁུ་ཚུར་སྙིང་ཐད་འོག་ཏུ་ཕུབ། །རྡོ་རྗེ་བདུག་སྤོས་མ་ཡི་ཕྱག་ཆེན་ཡིན། ༢༨ །གཡོན་པ་ཁུ་ཚུར་སྙིང་ཐད་ཁ་གྱེན་བསྟན། །དེ་སྟེང་གཡས་པ་ཁུ་ཚུར་ཐུར་དུ་ཕུབ། །དེ་ནས་གྱེན་དུ་འཐོར་ཚུལ་མེ་ཏོག་མ། ༢༩ །ལག་གཉིས་རྡོ་རྗེ་ཁུ་

ཚུར་སྙིང་ཐད་གཤིབས། །མཐེ་བོང་གྱེན་དུ་བསྒྲེང་སྟེ་གཡས་སུ་བསྐོར། །རྡོ་རྗེ་མར་མེ་མ་ཡི་ཕྱག་ཆེན་ཡིན། ༣༠ །གཡོན་པའི་ཁུ་ཚུར་སྙིང་ཐད་ཁ་གྱེན་བསྟན། །གཡས་པའི་ཁུ་ཚུར་གྱེན་བསླང་ཁ་ཕྱིར་བསྟན། །དྲི་ཡི་བྱུག་ཚུལ་དྲི་ཆབ་མ་
ཡིའོ། ༣༡ །ལག་གཉིས་རྡོ་རྗེ་རྒྱལ་པོའི་ཕྱག་ཆེན་བཞིན། །ལྕགས་ཀྱུ་འཛིན་ཚུལ་རྡོ་རྗེ་ལྕགས་ཀྱུའིའོ། ༣༢ །པད་ཀོར་འཕྲོ་ལ་ལག་གཉིས་མཁྲིག་མ་བསྣོལ། །སོ་སོར་གྱེས་ནས་པུས་མོ་གཉིས་སྟེངས་སུ། །ཁུ་ཚུར་ཁ་བ་རྡོ་རྗེ་ཞགས་
པའིའོ། ༣༣ །པད་ཀོར་འཕྲོ་ལ་ལག་གཉིས་མཁྲིག་མ་བསྣོལ། །སོ་སོར་གྱེས་པ་པུས་མོ་གཉིས་སྟེངས་སུ། །ཁུ་ཚུར་གྱེན་བསྟན་རྡོ་རྗེ་ལྕགས་སྒྲོག་གོ ༣༤ །ལབ་གཡས་རྡོ་རྗེ་དྲིལ་བུ་སྤྱི་བོར་བཀྲོལ། །ལག་གཡོན་གདན་བརྟེན་རྡོ་རྗེ་དྲིལ་
བུའོ། ༣༥ །དེ་ནས་བསྐལ་བཟང་བཅུ་དྲུག་ཕྱག་ཆེན་ནི། །རྡོ་རྗེ་སེམས་དཔའ་ཕྱག་ཆེན་དེ་བཞིན་ནོ། ༣༦ །གཡས་པའི་ཁུ་ཚུར་ནུ་མ་གཡས་པའི་ཐད། །ཁ་ནང་བསྟན་པ་འཁར་གསིལ་འཛིན་ཚུལ་དང་། །གཡོན་པའི་ཁུ་ཚུར་སྙིང་ཐད་ཁ་
གྱེན་བསྟན། །ལྷུང་བཟེད་འཛིན་ཚུལ་ཉན་ཐོས་ཕྱག་ཆེན་ཡིན། ༣༧ །གཡས་པའི་ཁུ་ཚུར་སྙིང་ཐད་ཁ་ནང་བསྟན། །འཁར་གསིལ་འཛིན་ཚུལ་ཡིན་གྱི་གཡོན་པ་ནི། །ཁུ་ཚུར་གྱེན་བསྟན་ནུ་མ་གཡོན་པའི་ཐད། །གླེགས་བམ་འཛིན་ཚུལ་རང་
རྒྱལ་བཅུ་གཉིས་སོ། ༣༨ །པད་ཀོར་འཕྲོ་ལ་ཁུ་ཚུར་རྒྱབ་སྤྲོད་བྱ། །མཐེའུ་ཆུང་གཉིས་ནི་ལུ་གུ་རྒྱུད་དུ་སྦྲེལ། །མཛུབ་མོ་བསྒྲེང་བ་འཇིག་རྟེན་གསུམ་སྣང་སོགས། ༣༩ །པད་ཀོར་འཕྲོ་ལ་ལག་གཉིས་པདྨོའི་ཚུལ། །འཇིག་རྟེན་ཁོར་ཡུག་

༄༅།     །རྣམས་ཀྱི་ཕྱག་ཆེན་ཡིན། །ཞེས་པ་ནི། གུ་གེའི་ཐོ་ལིང་གསེར་གྱི་ལྷ་ཁང་ན། ལོ་ཆེན་རིན་ཆེན་བཟང་པོས་བཞེངས་པའི་ཀུན་རིག་གི་ལྷ་ཚོགས་རྣམས་ཀྱི་བཞུགས་ཚུལ་དང་། ཕྱག་མཚན་གྱི་འཛིན་
ཚུལ༑ རྡོ་རྗེ་འཆང་ཀུན་དགའ་བཟང་པོས་གཟིགས་ནས། དེའི་དོན་ཚིགས་བཅད་དུ་སྡེབས་པ་རྣམས། མཁས་གྲུབ་དཔལ་ལྡན་རྡོ་རྗེས་ཟིན་བྲིས་སུ་བཏབ་པ་ཡོད་པ་ལས། ཕྱིས་བཤམ་འོག་གི་དཔེ་ཁྱེར་ནས། རྡོ་རྗེ་གར་མ་མན་མ་ཚང་བའི་ཁ་
སྐོང་དུ་བླ་མའི་གསུང་རྒྱུན་ལ་བསྟེན་ནས་བྱ་བྲལ་བ་བསོད་ནམས་སེང་གིས། དབེན་གནས་ས་བཟང་དུ་སྦྱར་བ་འདིར་བཀོད་པ་ལབ།ས།། ༈ །རྣལ་འབྱོར་རྒྱུད་ཀྱི་དཀྱིལ་འཁོར་ཆེན་པོ་རྣམས་ཀྱི་ཆོ་ག་བྱེད་པའི་སྐབས་སུ་གཏོར་མ་ཆ་གསུམ་
མདོར་བསྡུས་ཏེ་གཏོང་བར་འདོད་པས། དེ་ནས་གཏོར་མ་རྣམས་ཆུ་གཙང་མས་བྲན་ལ། དང་པོ་ཕྱོགས་སྐྱོང་བཅུ་ལ་དབུལ་ཏེ། རྡོ་རྗེ་གནོད་སྦྱིན་གྱི་ཕྱག་རྒྱ་བསྟན་ལ། ཨོཾ་བཛྲ་ཡཀྵ་ཧཱུྃ། ཞེས་བརྗོད་པས་མ་དག་པ་བསངས་ཤིང་། རྡོ་
རྗེ་མེའི་ཕྱག་རྒྱུ་བསྟན་ལ། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ། ཅེས་བརྗོད་པས་གཟི་བྱིན་བསྐྱེད་ལ། རིན་པོ་ཆེའི་སྣོད་ཡངས་པ་བདུད་རྩིའི་ཚོགས་ཀྱིས་གང་བར་བསམ་ནས། རྡོ་རྗེ་བསྡམ་པའི་ཕྱག་
རྒྱས་འདེབས་ཚུལ་བྱས་ལ། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨདྱ་ནུད་པན་ན་ཏཱ་ད། ཨོཾ་ཨཱཿ ཧཱུྃ་ཕཊ་སྭཱཧཱ། ཞེས་ལན་གསུམ་བརྗོད་པས་ཅི་འདོད་པའི་ཡོ་བྱད་ཐམས་ཅད་ཐོགས་པ་མེད་པར་བསམ་ཞིང་། རང་གི་སྙིང་

ག་ནས་འོད་ཟེར་འཕྲོས་པས་ཕྱོགས་སྐྱོང་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་རྡོ་རྗེ་བསྡུ་བའི་ཕྱག་རྒྱ་བཅས་པས་སྤྱང་དྲངས་པར་བསམས་ལ། ཚིགས་བཅད་རེའི་མཇུག་ཏུ་ལག་གཡས་རྡོ་རྗེ་གཡབ་ཅིང་། གཡོན་
དྲིལ་བུ་གསིལ་ཞིང་། ཕྱོགས་སྐྱོང་འཇིག་རྟེན་སྐོང་བ་དབང་དང་ལྡན། །སྙིང་རྗེ་ཐབས་མཁས་ཐུགས་དམ་དཀྱིལ་པོ་ཆེ། །ལྷ་དང་དྲང་སྲོང་ཡི་དྭགས་སྲིན་པོ་ཀླུ། །རིག་འཛིན་རྒྱལ་པོ་དང་ནི་
གནོད་སྦྱིན་བདག །དེ་དག་སོ་སོའི་དབང་པོའི་སྐུར་སྟོན་ཅིང་། །ཕྱོགས་བཅུའི་འཇིག་རྟེན་སྐྱོང་བ་བཞུགས་སོ་འཚལ། །བསྟན་པ་རྒྱས་པའི་སླད་དུ་སྤྱན་འདྲེན་ན། །འགྲོ་བའི་དོན་ཕྱིར་མཆོད་
ཀྱིས་གཤེགས་སུ་གསོལ། །ཨོཾ་ད་ཤ་དི་ཀ་ལོ་ཀ་པཱ་ལ་ས་པཱ་རི་ཝ་ར་ཨེ་ཧྱེ་ཧི། ཞེས་པས་སྤྱན་དྲངས། པདྨའི་ཕྱག་རྒྱ་བཅས་ལ། པདྨ་ཀ་མ་ལཱ་ཡ་སྟྭཾ་གྱིས་གདན་ཕུལ་ལ། ཨོཾ་ཨིནྡྲ་ཡ། ཨགྣ་ཡེ། ཡ་
མཱ་ཡ། ནེེ་རཱྀཏྱཱ་ཡ། ཝཱ་རུ་ཎ་ཡ། ཝཱ་ཡ་ཝེ། ཀུ་བེ་ར་ཡ། ཨཱི་ཤྭ་རཱ་ཡ། ཨཱིརྡྡྷཾ་བྲཧྨཱ་ཡ། སཱུཪྻ་གྲ་ཧ་ཨ་དྷི་པ་ཏ་ཡེ། ཙནྡྲ་ནཀྵ་ཏྲ། ཨ་དྷི་པ་ཏ་ཡེ། ཨ་དྷྭ་པྲི་ཐི་ཝེ་བྷྱཿ ཨ་སུ་རེ་བྷྱཿ
 ནཱ་གེ་བྷྱཿ ས་པ་རི་ཝཱ་ར་བཛྲ་ས་མ་ཡ་སྟྭཾ། ཞེས་བརྗོད་ཅིང་རྡོ་རྗེ་རྩེ་ལྔ་པའི་ཕྱག་རྒྱ་བཅས་པས་དམ་ལ་བཞག དེ་ནས་སྔར་གྱི་སྔགས་ཀྱི་རྗེས་ལ། མཆོད་པ་སོ་སོའི་ཕྱག་རྒྱ་དང་བཅས་པས། གྲྀཧྣེ་དཾ་ཨརྒྷཾཾ་སྭཱ་ཧཱ། པཱ་

༄༅།     །དྱཾ་སྭཱ་ཧཱ། པུཥྤཾ་སྭཱ་ཧཱ། དྷཱུུ་པཾ་སྭཱ་ཧཱ། དཱི་པཾ་སྭཱ་ཧཱ། གནྡྷཾ་སྭཱ་ཧཱ། ཞེས་པས་མཆོད་ནས། གཡས་རྡོ་རྗེ་དང་བཅས་པས་ཐལ་མོ་སྙིང་ག་དང་། གཡོན་དྲིལ་བུ་འཛིན་པས། ཚིགས་བཅད་
རེ་རེའི་མཇུག་ཏུ་རྡོར་དྲིལ་སོགས་གསོར་བྱ་ཞིང་། དབང་པོ་རྡོ་རྗེ་འཆང་བའི་ལྷ། །ལྷ་ཡི་རྒྱལ་པོ་གདོན་གྱི་བདག །ཤར་ཕྱོགས་གདོན་གྱི་ཚོགས་བཅས་ལ། །མཆོད་ཅིང་བསྟོད་དེ་ཕྱག་ཀྱང་འཚལ། །
མེ་སྟེ་བསྲེག་བྱ་ཟ་བའི་ལྷ། །དྲང་སྲོང་རྒྱལ་པོ་གདོན་གྱི་བདག །ཤར་ལྷོ་གདོན་གྱི་ཚོགས་བཅས་ལ། །མཆོད་ཅིང་བསྟོད་དེ་ཕྱག༴ །གཤིན་རྗེ་བེ་ཅོན་འཆང་བའི་ལྷ། །མ་མོའི་རྒྱལ་པོ་
གདོན་གྱི་བདག །ལྷོ་ཕྱོགས་གདོན་གྱི་ཚོགས་བཅས་ལ། །མཆོད་ཅིང༴ ང།བདེན་དང་བྲལ་བ་ལེགས་ལྡན་ལྷ། །སྲིན་པོའི་རྒྱལ་པོ་གདོན་གྱི་བདག །ལྷོ་ནུབ་གདོན་གྱི་ཚོགས་བཅས་ལ། 
མཆོད་ཅིང༴ །ཞགས་པ་ཐོགས་པ་ཆུ་ཡི་ལྷ། །ཀླུ་ཡི་རྒྱལ་པོ་གདོན་གྱི་བདག །ནུབ་ཕྱོགས་གདོན་གྱི་ཚོགས་བཅས་ལ། །མཆོད་ཅིང༴ །རླུང་སྟེ་སྲོག་ཀྱང་འཛིན་པའི་ལྷ། །རིག་འཛིན་
རྒྱལ་པོ་གདོན་གྱི་བདག །ནུབ་བྱང་གདོན་གྱི་ཚོགས་བཅས་ལ། །མཆོད་ཅིང༴ །གནོད་སྦྱིན་ལག་ན་དབྱུག་ཐོ་འཛིན། །ནོར་སྐྱོང་རྒྱལ་པོ་གདོན་གྱི་བདག །བྱང་ཕྱོགས་གདོན་གྱི་ཚོགས་

བཅས་ལ། །མཆོད་ཅིང །དབང་དང་ལྡན་པ་འདྲེན་པའི་ལྷ། །འབྱུང་པོའི་རྒྱལ་པོ་གདོན་གྱི་བདག །བྱང་ཤར་གདོན་གྱི་ཚོགས་བཅས་ལ། །མཆོད་ཅིང༴ །སྟེང་གི་ཚངས་པ་ཆེན་པོ་
དང་༑ །ཉི་མ་ཟླ་བ་གཟའ་ཆེན་པོ། །གཟའ་དང་རྒྱུ་སྐར་བཅས་པ་ལ། །མཆོད་ཅིང༴ །འོག་གི་ཀླུ་སྟེ་ས་ཡི་བདག །ས་འཛིན་ལག་པ་ཆེན་པོ་དང་། །དམ་ཚིག་ཤེས་པའི་ཚོགས་བཅས་
ལ༑ །མཆོད་ཅིང་བསྟོད་དེ་ཕྱག་ཀྱང་འཚལ། །ཞེས་པས་བསྟོད། དེ་ནས་ནམ་མཁའ་མཛོད་ཀྱི་ཕྱག་རྒྱ་བཅས་ལ། སྔར་གྱི་སྔགས་རྣམས་ཀྱི་མཐར། ན་མཿ སརྦ་ཏ་ཐཱ་ག་ཏ་བྷྱོཿ བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུངྒ་
ཏེ་སྤ་ར་ཎ་ཨི་མཾ་ག་ག་ན་ཁཾ་གྲྀཧྣེ་དཾ་བ་ལྱཱ་དི་སྭཱཧཱ། ཞེས་པ་གསུམ་མམ་བདུན་གྱིས་གཏོར་མ་ཕུལ་ནས། ལག་གཡས་རྡོ་རྗེ་ཐུགས་ཀ་དང་། གཡོན་དྲིལ་བུ་ཚིག་རྡུངས་བྱ་ཞིང་།࿚ཤར་ཕྱོགས་རྡོ་རྗེ་ཅན་ནས། འོན་ཀྱང་སྐྱོབ་བའི་སྲས་སུ་སྐྱེ་ཞེས་
པའི་བར་ལ། ཤར་ཕྱོགས་རྡོ་རྗེ་ཅན་གྱི་ལྷ་ཚོགས་འཁོར་དང་བཅས། །གཏོར་མ་ཕུལ་བ་འདི་དག་བཞེས་སུ་གསོལ། །མེ་དང་གཤིན་རྗེ་བདེན་བྲལ་སྲིན་པོའི་བདག །ཆུ་བདག་རླུང་བདག་ནོར་གྱི་
བདག་པོ་དང་། །དབང་ལྡན་ལྷ་སྟེ་འབྱུང་པོའི་བདག་པོ་དང་། །སྟེང་གི་ཉི་ཟླ་ཚངས་པ་ཆེན་པོ་དང་། །ལྷ་རྣམས་ཀུན་དང་གང་དག་ས་སྟེང་ཀླུ། །རི་ཡི་ལྷ་དང་གཙང་མའི་ཚོགས་བཅས་

༄༅། །ལ། །སྭྭཿ སྭཿ  སོ་སོར་གཏོར་མ་ཕུལ་བ་འདི། །རབ་ཏུ་དགེས་པའི་ཡིད་ཀྱིས་བཞེས་ནས་སུ། །རང་རང་ཕྱོགས་སུ་ལེགས་པར་བཞུགས་ནས་ཀྱང་། །རང་གི་བུ་
སྨད་མཛའ་བཤེས་གཉེན་འདུན་བཅས། །ནང་མི་དམག་དང་དཔུང་བཅས་ཐབས་ཅིག་ཏུ། །འཕྲེང་བ་མེ་ཏོག་དྲི་དང་བདུག་པར་བཅས། །བསྟོད་དང་གཏོར་མ་མར་མེ་གུས་འབུལ་ན། །འདི་
དག་གསོལ་ཞིང་ལེགས་པར་བསྣམས་ནས་ཀྱང་། །བདག་གི་ལས་ཀྱི་འབྲས་བུ་མཆིས་པར་མཛོད། །ཞེས་པས་འཕྲིན་ལས་བཅོལ་ལ། ཆོས་རྣམས་ཐམས་ཅད་རྒྱུ་ལས་བྱུང་། །དེ་རྒྱུ་དེ་བཞིན་
གཤེགས་པས་བསྟན། །རྒྱུ་ལ་འགོག་པ་གང་ཡིན་པ། །དགེ་སྦྱོང་ཆེན་པོས་འདི་སྐད་གསུངས། །སྡིག་པ་ཅི་ཡང་མི་བྱ་སྟེ། །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་
སུ་འདུལ། །འདི་ནི་སངས་རྒྱས་བསྟན་པ་ཡིན། །ལུས་ཀྱི་སྡོམ་པ་ལེགས་པ་སྟེ། །ངག་གི་སྡོམ་པ་ལེགས་པ་ཡིན། །ཡིད་ཀྱི་སྡོམ་པ་ལེགས་པ་སྟེ། །ཐམས་ཅད་དུ་ནི་སྡོམ་པ་ལེགས། །
ཐམས་ཅད་བསྲུང་བའི་དགེ་སློང་དག །སྡུག་བསྔལ་ཀུན་ལས་དེ་གྲོལ་ལོ། །ཆོས་རྣམས་གཟུགས་བརྙན་ལྟ་བུ་སྟེ། །དག་ཅིང་གསལ་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །

རྒྱུ་དང་ལས་ལས་ཀུན་ཏུ་འབྱུང་། །ངོ་བོ་ཉིད་མེད་གནས་མེད་པར། །དེ་ལྟར་ཆོས་རྣམས་ཤེས་གྱིས་ལ། །སེམས་ཅན་དོན་ནི་མཉམ་མེད་བྱོས། །འོན་ཀྱང་སྐྱོབ་པའི་སྲས་སུ་སྐྱེ། །ཞེས་པས་
ཆོས་ཀྱི་སྦྱིན་པ་སྦྱིན་ལ། རྡོ་རྗེ་ཐུགས་ཀ་དང་། དྲིལ་བུ་རྒྱུན་དཀྲོལ་བྱ་ཞིང་། སྲུང་མ་དམ་ཚིག་ཅན་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་དར་
ཞིང་༑ འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང་། བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་ཆོས་བསྒྲུབ་པའི་བར་ཆད་ཉེ་བར་ཞི་བ་དང་། བསམ་པའི་དོན་ཐམས་ཅད་
ཆོས་དང་ལྡན་པ་ཡིད་བཞིན་དུ་འགྲུབ་པར་མཛད་དུ་གསོལ། ཞེས་བརྗོད་ལ། ཁུ་ཚུར་གཉིས་བསྣོལ་བའི་མཐེབ་སྲིན་གྱིས་སེ་གོལ་ཕྱིར་གཏོག་ཅིང་། ཨོཾ་ད་ཤ་དི་ཀ་ལོ་ཀ་པཱ་ལ་ས་པ་རི་ཝཱ་ར་གཙྪ། ཞེས་པས་
གཤེགས་སུ་གསོལ། གཉིས་པ་འབྱུང་པོ་རྣམས་ལ་དབུལ་ཏེ་སྔ་མ་ལྟར་བསང་སྦྱངས་བྱིན་གྱིས་བརླབས་ནས། རང་གི་སྙིང་ག་ནས་འོད་ཟེར་འཕྲོས་པས་ལྷ་ཀླུ་གནོད་སྦྱིན་འབྱུང་པོའི་ཚོགས་འཁོར་དང་བཅས་པ་ཨོཾ་
བཛྲ་ས་མཱ་ཛཿ  ཞེས་རྡོ་རྗེ་བསྡུ་བའི་ཕྱག་རྒྱ་དང་བཅས་པས་སྤྱན་དྲངས་པར་བསམ་ཞིང་། ཚིགས་བཅད་རེ་རེའི་མཇུག་ཏུ་ལག་པ་གཡས་པ་རྡོ་རྗེ་གཡབ་ཅིང་། གཡོན་དྲིལ་བུ་གསིལ་ཞིང་། ལྷ་དང་ལྷ་མིན་གནོད་སྦྱིན་ལྟོ་འཕྱེ་

༄༅། །གྲུལ། །ནམ་མཁའ་ལྡིང་དང་འདབ་བཟང་ལུས་སྲུལ་པོ། །དྲི་ཟ་སྲིན་པོ་གདོན་གྱི་ཚོགས་རྣམས་དང་། །གང་དག་ས་ལ་གནས་པའི་རྫུ་འཕྲུལ་ཅན། །བུད་མེད་
བཅས་ཤིང་གཡོག་འཁོར་བཅས་པ་ལ། །བདག་གི་པུས་མོ་ས་ལ་བཙུགས་ནས་ནི། །ཐལ་མོ་སྦྱར་ནས་ཁྱེད་ལ་གསོལ་འདེབས་ཀྱིས། །གསན་ནས་ཕན་གདགས་སླད་དུ་འདིར་གཤེགས་
ཤིག ༑ཨོཾ་སརྦ་ལོ་ཀ་ཀཱ་ར་ཨེ་བྱེ་ཧིས་སྤྱན་དྲངས། པདྨའི་ཕྱག་རྒྱ་དང་བཅས་པས། པདྨ་ཀ་མ་ལཱ་ཡ་སྟྭཾ་གྱིས་གདན་ཕུལ། མཆོད་པ་སོ་སོའི་ཕྱག་རྒྱ་དང་བཅས་པས། ཨརྒྷཾ་སོགས་ཀྱིས་མཆོད་ལ། གཏོར་མ་གསོལ་བར་
བསམ་ཞིང་། ནམ་མཁའ་མཛོད་ཀྱི་ཕྱག་རྒྱ་དང་བཅས་པས། ཨོ་དེ་ཝ། ནཱ་ག ཡཀྵ། རཱཀྵ་ས། གན་དྷརྦ། ཨ་སུ་ར། ག་རུ་ཌ། ཀི་ན་ར། མ་ཧོ་ར་ག མ་ནུ་ཥྱ། ཨ་མ་ནུ་ཥྱ། ས་པ་རི་ཝཱ་
ར༑ ན་མཿ སརྦ་ཏ་ཐཱ་ག་ཏེ་བྷྱོཿ བི་ཤྭ་མུ་ཁེ་བྷུ སརྦ་ཐཱ་ཁཾ། ཨུངྒ་ཏེ་སྥ་ར་ཎ་ཨི་མཾ་ག་ག་ན་ཁཾ། གྲྀཧྣེ་དཾ། བ་ལི་ཏ་ཡེ་སྭཱཧཱ། ཞེས་ལན་གསུམ་མམ་བདུན་གྱིས་ཕུལ་ལ། གཡས་རྡོ་རྗེ་ཐུགས་ཀ་
དང་། གཡོན་དྲིལ་བུ་࿚འབྱུང་པོ་གང་དག་ནས། འོན་ཀྱང་སྐྱོབ་པའི་སྲས་སུ་སྐྱེ་ཞེས་པའི་བར་ལ། ཚིག་རྡུངས་བྱ་ཞིང་། འབྱུང་པོ་གང་དག་རི་རབ་སྟེང་གནས་དང་། །དགའ་བའི་ཚལ་དང་ལྷ་ཡི་གནས་རྣམས་དང་། ཤར་

ནུབ་རི་དང་ཉི་ཟླའི་ཁྱིམ་རྣམས་དང་། །རི་བོ་ཀུན་ལ་གང་དག་གནས་པ་དང་། །རིན་ཆེན་གླིང་ན་ལྷག་པར་གང་གནས་དང་། །ཆུ་བོ་ཀུན་དང་ཆུ་བོའི་མདོ་རྣམས་དང་། །མཚོ་དང་རྫིང་བུ་ལྟེང་
ཀ་ཆུ་ངོགས་དང་། །གཡའ་ཆུ་བསིལ་མ་ཅན་དང་གང་གནས་དང་། །གྲོང་དང་ཕྱུགས་ལྷས་གྲོང་ཁྱེར་སྟོང་པ་དང་། །ཁང་སྟོང་དག་དང་ལྷ་ཡི་གནས་རྣམས་དང་། །གཙུག་ལག་ཁང་དང་།
མཆོད་རྟེན་གནས་རྣམས་དང་། །དཀའ་ཐུབ་གནས་དང་གླང་ཆེན་བྲེས་རྣམས་དང་། །རྒྱལ་པོའི་དཀོར་ཁང་དག་ན་གང་གནས་དང་། །ལམ་སྲང་སུམ་མདོ་དང་ནི་བཞི་མདོ་དང་། །གང་དག་
ལམ་པོ་ཆེ་དང་ཤིང་གཅིག་དྲུང་། །དུར་ཁྲོད་ཆེན་པོ་ནགས་ཚལ་ཆེན་པོ་དང་། །སེང་གེ་དྲེད་དང་གཅན་གཟན་གནས་རྣམས་དང་། །འབྲོག་ཆེན་འཇིགས་སུ་རུང་བ་གང་གནས་དང་། །གང་
དག་གླིང་མཆོག་དག་ན་གནས་པ་དང་། །ལྷུན་པོ་དུར་ཁྲོད་དག་ན་གནས་པ་རྣམས། །རབ་ཏུ་དགེས་ཤིང་མགུ་བར་གྱུར་ནས་སུ། །འཕྲེང་བ་མེ་ཏོག་དྲི་དང་བདུག་པར་བཅས། །བསྟོད་དང་
གཏོར་མ་མར་མེ་གུས་འབུལ་ན། །འདི་དག་གསོལ་ཞིང་ལེགས་པར་བཞེས་ནས་ཀྱང་། །བདག་གི་ལས་ཀྱི་འབྲས་བུ་མཆིས་པར་མཛོད། །ཞེས་པས་འཕྲིན་ལས་བཅོལ་ཞིང་། ཆོས་རྣམས་ཐམས་

༄༅།        །ཅད་རྒྱུ་ལས་བྱུང༌། །དེ་རྒྱུ་དེ་བཞིན་གཤེགས་པས་བསྟན། །རྒྱུ་ལ་འགོག་པ་གང་ཡིན་པ། །དགེ་སྦྱོང་ཆེན་པོས་འདི་སྐད་གསུངས། །སྡིག་པ་ཅི་ཡང་མི་བྱ་
སྟེ༑ །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་བསྟན་པ་ཡིན། །ལུས་ཀྱི་སྡོམ་པ་ལེགས་པ་སྟེ། །ངག་གི་སྡོམ་པ་ལེགས་པ་ཡིན། །
ཡིད་ཀྱི་སྡོམ་པ་ལེགས་པ་སྟེ། །ཐམས་ཅད་དུ་ནི་སྡོམ་པ་ལེགས། །ཐམས་ཅད་བསྲུང་བའི་དགེ་སློང་དག །སྡུག་བསྔལ་ཀུན་ལས་དེ་གྲོལ་ལོ། །ཆོས་རྣམས་གཟུགས་བརྙན་ལྟ་བུ་སྟེ། །
དག་ཅིང་གསལ་ལ་རྙོག་པ་མེད། །གཟུང་དུ་མེད་ཅིང་བརྗོད་དུ་མེད། །རྒྱུ་དང་ལས་ལས་ཀུན་ཏུ་འབྱུང་། །ངོ་བོ་ཉིད་མེད་གནས་མེད་པར། །དེ་ལྟར་ཆོས་རྣམས་ཤེས་གྱིས་ལ། །སེམས་
ཅན་དོན་ནི་མཉམ་མེད་བྱོས། །འོན་ཀྱང་སྐྱོབ་པའི་སྲས་སུ་སྐྱེ། །ཞེས་པས་ཆོས་ཀྱི་སྦྱིན་པ་དང་། རྡོ་རྗེ་ཐུགས་ཀ་དང་། དྲིལ་བུ་རྒྱུན་དཀྲོལ་བྱ་ཞིང་། ལྷ་ཀླུ་གནོད་སྦྱིན་འབྱུང་པོའི་ཚོགས་འཁོར་དང་བཅས་པ་
རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་དར་ཞིང་། འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང་། བདག་ཅག་དཔོན་སློབ་འཁོར་དང་བཅས་

པ་རྣམས་ཀྱི་ཆོས་བསྒྲུབ་པའི་བར་ཆད་ཉེ་བར་ཞི་བ་དང་། བསམ་པའི་དོན་ཐམས་ཅད་ཆོས་དང་ལྡན་པ་ཡིད་བཞིན་དུ་འགྲུབ་པར་མཛད་དུ་གསོལ། ཞེས་སྔར་ལྟར་འདོད་པའི་དོན་ལ་གསོལ་བ་བཏབ་
ལ༑ མཆོད་ཡོན་གྱི་ཕྱག་རྒྱ་དང་བཅས་པས། ཨོཾ་སརྦ་ལོ་ཀ་ཀཱ་ར་གྲྀཧྣེ་དཾ་ཨརྒྷཾ་སྭཱཧཱ། ཞེས་དང་། མཐེབ་སྲིན་གྱིས་སེ་གོལ་ཕྱིར་གཏོག་ཅིང་གཙྩཾ། ཞེས་པས་གཤེགས་སུ་གསོལ། གསུམ་པ་རིགས་གནས་སྐབས་གཞན་དུ་ནི་ཆ་
གསུམ་རྐྱང་པ་གཏོང་ཚེ། རིགས་དྲུག་དང་ཡི་དྭགས་ཀྱི་གཏོར་མ་འདི་གཉིས་མི་དགོས། དྲུག་ལ་བསྔོ་བ་ནི། ཨོཾ་ཨཱཿ ཧཱུྃ། ལན་གསུམ་བྱིན་གྱིས་བརླབས་ལ། ལག་གཡོན་རྡོ་རྗེ་ཁུ་ཚུར་སྙིང་ག་དང་། གཡས་མཆོག་སྦྱིན་གྱི་ཕྱག་རྒྱ་བཅས་ལ། ན་
མཿ སརྦ་ཏ་ཐཱ་ག་ཏ་ཨཱ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ། ཞེས་བདུན་བདུན་བརྗོད་ལ། རྡོ་རྗེ་ཐལ་མོ་སྙིང་གར་སྦྱར་ལ། ངག་ཏུ། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། །དེ་བཞིན་
གཤེགས་པ་གཟུགས་མཛེས་དམ་པ་ལ་ཕྱག་འཚལ་ལོ། །དེ་བཞིན་གཤེགས་པ་སྐུ་འབྱམས་ཀླས་ལ་ཕྱག་འཚལ་ལོ། །དེ་བཞིན་གཤེགས་པ་འཇིགས་པ་ཐམས་ཅད་དང་བྲལ་བ་ལ་ཕྱག་འཚལ་
ལོ༑ །མཆོད་སྦྱིན་གྱི་གཏོར་མ་འདོད་ཡོན་ལྔ་དང་ལྡན་པ་འདི། རིགས་དྲུག་གི་སེམས་ཅན་ཐམས་ཅད་ལ་སྦྱིན་ནོ། །རང་རང་སོ་སོའི་བསམ་པ་དང་མཐུན་པའི་ལོངས་སྤྱོད་ཟད་མི་ཤེས་པར་

༄༅།     །འབྱུང་བར་གྱུར་ཅིག ཐམས་ཅད་སྡུག་བསྔལ་ལས་གྲོལ་ནས་མྱུར་དུ་སངས་རྒྱས་པར་གྱུར་ཅིག ཅེས་པས་རིགས་དྲུག་ལ་བསྔོས། བཞི་པ་ཡི་དྭགས་ལ་སྦྱིན་པ་ནི། བྱིན་གྱིས་
བརླབས་པ་ནས། སངས་རྒྱས་བཞིའི་མཚན་གྱི་བར་སྔར་བཞིན་བྱས་ལ། མཆོད་སྦྱིན་གྱི་གཏོར་མ་འདི་ནི་ཡི་དྭགས་ཀྱི་འགྲོ་བ་ཐམས་ཅད་ལ་སྦྱིན་ནོ། །གནོད་པ་མེད་པར་ཚིམ་ནས། བཀྲེས་སྐོམ་གྱི་སྡུག་
བསྔལ་ལས་གྲོལ་བ་དང་། མྱུར་དུ་སངས་རྒྱས་པར་གྱུར་ཅིག ཅེས་བརྗོད་དོ། །ལྔ་པ་བགེགས་རྣམས་ལ་སྦྱིན་ཏེ། རང་ཉིད་རིགས་ཀྱི་ཁྲོ་བོ་གང་ཡིན་དེའི་ང་རྒྱལ་དང་ལྡན་པས། ཁམས་གསུམ་རྣམ་རྒྱལ་གྱི་སྔགས་
དང་། ཕྱག་རྒྱ་ལན་གཅིག་བྱས་ལ་སེ་གནས་སྐབས་གཞན་དུ་ཆ་གསུམ་གཏོང་ཚེ་འདི་མཛད་པ་མ་མཐོང་། གོལ་གཏོག་ནས། ཡང་ཕྱག་རྒྱ་དེ་ཉིད་བཅས་ལ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་
རྣམས་ཀྱི་བཀའ་བདེན་པ་དང་། སངས་རྒྱས་ཀྱི་བཀའ་བདེན་པ་དང་། ཆོས་ཀྱི་བཀའ་བདེན་པ་དང་། དགེ་འདུན་གྱི་བཀའ་བདེན་པ་དང་། གསང་སྔགས་དང་རིག་སྔགས་ཀྱི་རྒྱལ་པོ་ཁྲོ་བོ་
དང་ཁྲོ་མོ་རྣམས་ཀྱི་བཀའ་བདེན་པ་དང་། ཁྱད་པར་དུ་ཡང་། བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་གནས་སྐབས་གཞན་དུ་བདག་བསྐྱེད་ལ་ལྷ་གང་

བསྒོམ་པ་དེའི་བཀའ་བདེན་པ་ཅེས་བརྗོད། པར་སྣང་མཛོད་ཀྱི་ལྷ་ཚོགས་འཁོར་དང་བཅས་པའི་བཀའ་བདེན་པ་དང་། བདེན་པ་ཆེན་པོའི་བྱིན་གྱིས་རླབས་ཀྱིས། དེང་འདིར་࿚གནས་སྐབས་གཞན་དུ་ཚེ་ལྡན་སོགས་ཀྱི་དོན་དུ་
བྱ་དགོས་ན་སྦྱིན་པའི་བདག་པོ་མིང་འདི་ཞེས་བགྱི་པའི་ལུས་ངག་ཡིད་གསུམ་ལ་བར་དུ་གཅོད་པ་སོགས་སྐབས་ཐོབ་སྦྱར་ལ་ཤེས་བར་བྱའོ། །ཚེ་འདས་གང་ཡིན་པ་དེའི་མིང་ནས་བརྗོད། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་
བགྱི་བ་ལ་གསོན་གྱི་དུས་ན་ཚེ་གནས་པ་ལ་བར་དུ་གཅོད་ཅིང་། གཤིན་གྱི་དུས་ན་སྡིག་པ་སྦྱོང་བ་ལ་བར་དུ་གཅོད་པར་བྱེད་པའི་བགེགས་ཀྱི་རིགས་གང་ཡིན་པ་དེ་དག་ཐམས་ཅད་སྐད་ཅིག་ཐང་
ཅིག་ཡུད་ཙམ་འདི་ཉིད་ལ་འདིར་མཆིས་པར་གྱུར་ཅིག ཚར་གཅིག་དང་། ཊ་ཀི་ཧཱུྃ་ཛ། ཞེས་ཚར་གསུམ་བརྗོད་པས་བགེགས་རྣམས་གཏོར་མ་ལེན་པའི་ཕྱིར་དུ་འོང་བར་བསམས་ལ། ལག་གཡོན་ཁུ་ཚུར་སྙིང་གར་
བཅངས། གཡས་སྐྱབས་སྦྱིན་གྱི་ཕྱག་རྒྱ་བཅས་ལ། ཨོཾ་གུང་ཀ་རེ་གུང་ཀ་རེ་སྭཱཧཱ། ཨོཾ་པི་ཙི་པི་ཙི་སྭཱཧཱ། ཨོཾ་གུང་གུང་སྭཱཧཱ། སརྦ་བིགྷྣཱན། གྲྀཧྣེ་དཾ་ཨརྒྷཾ་སྭཱཧཱ། པཱ་དྱཾ་སྭཱཧཱ་ནས། གནྡྷཾ་སྭཱཧཱའི་བར་
གྱིས་མཆོད་ལ། ལག་གཡས་སྐྱབས་སྦྱིན་གྱི་ཕྱག་རྒྱ་མདུན་ནས་བསྐོར་ཞིང་མཐར་མཆོད་སྦྱིན་དང་བཅས་པས་སེ་གོལ་བྱ་ཞིང་། གོང་གི་སྔགས་གསུམ་གྱི་རྗེསསུ། སརྦ་བིགྷྣཱན། ན་མཿ སརྦ་ཏ་ཐཱ་ག་ཏ་བྷྱོ། ཞེས་སོགས་

༄༅།    །བཏགས་ལ་ལན་གསུམ་གྱིས་གཏོར་མ་བྱིན་པས་ཚིམ་པར་བསམས་ལ། ལག་གཡས་རྡོ་རྗེ་སྙིང་བ་དང་། གཡོན་དྲིལ་བུ་ཚིག་རྡུངས་བྱ་ཞིང་། གང་ཞིག་མཚན་མོ་རྒྱུ་བ་ཡི། །འབྱུང་པོ་རྣམས་
དང་ཤ་ཟ་དང་། །སྲིན་པོ་ཤ་རྗེན་ཟ་བ་དང་། །སེམས་ཅན་རྣམ་པ་སྣ་ཚོགས་པ། །ལྗོན་ཤིང་གེལ་པ་སོགས་གནས་པ། །དེ་དང་དེ་ལ་གཏོར་མ་ནི། །བཟའ་བ་ཤ་ཆང་ལ་ཕུག་བཅས། །
འབྲས་ཆན་འབྲས་བུ་མང་པོ་ཡི། །མཆོད་པ་འདི་ཡིས་མགུ་བྱོས་ལ། །གནོད་པའི་བསམ་པ་ཞི་བ་དང་། །བདག་ཅག་རྣམས་ལ་ཕན་པའི་ཡིད། །དེ་རིང་ཕྱིན་ཆད་བསྐྱེད་པར་གྱིས། །ཅེས་
བསྔོས་ལ། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང་། །དུལ་ཞིང་ཡང་དག་སྡོམ་ལ་ཚངས་པར་སྤྱོད། །འབྱུང་པོ་ཀུན་ལ་ཆད་པ་སྤངས་པ་སྟེ། །དགེ་སློང་དགེ་སྦྱོང་དེ་ཡིན་བྲམ་ཟེ་དེ། །
མཚོན་ཆས་མི་འཇིགས་གང་ཡང་མེད། །འཆི་བའི་སྲོག་ལ་ཀུན་ཀྱང་འཛེམས། །འཚོ་བའི་ཟས་ལ་ཀུན་ཀྱང་འདུ། །རང་གི་ལུས་ལ་དཔེ་ལོང་ལ། །གཞན་ལ་གནོད་པ་མ་བྱེད་ཅིག །ཨོཾ་
ཆེན་པོའམ་ཆུང་དུ་གང་དག་གི །ལུས་ལ་མངོན་པར་གནོད་གྱུར་པ། །ནད་དེ་ཉེ་བར་ཕྱུང་ནས་སུ། །གདོན་ཁྱོད་རང་གི་གནས་སུ་དེངས། །དེ་ལྟར་བདག་གི་ཅི་ནུས་ཀྱིས། །མཆོད་དང་

བསྙེན་བཀུར་བྱས་པ་ཡིས། །དམ་ཚིག་གནས་ལ་གནས་ནས་སུ། །བདག་གི་བསམ་པ་བསྐང་བར་མཛོད། །རྟག་ཏུ་དམ་ཚིག་ལ་གནས་ཤིང་། །འདིར་ནི་བདག་ཅག་འཁོར་བཅས་ཀྱི། །
ནད་དེ་རབ་ཏུ་སོལ་མཛོད་ལ། །གདོན་རྣམས་རང་གི་གནས་སུ་སོང་། །ཞེས་བརྗོད་ཅིང་། ཨོཾ་སརྦ་བིགྷྣཱན་གཙྪ། ཅེས་པས་གཤེགས་སུ་གསོལ། གཏོར་མ་ས་གཙང་སར་དོར་ཞིང་། རྡོ་རྗེ་གསོར། དྲིལ་བུ་དྲག་ཏུ་
དཀྲོལ་ཞིང་། གཞན་ཡང་རོལ་མོའི་སྒྲ་དྲག་པོ་དང་བཅས་པས། ན་མ ས་མནྟ་ཀཱ་ཡ་ཝཱཀ་ཙིཏྟ་བཛྲ་ཎཱཾ། ན་མོ་བཛྲ་ཀྲོ་དྷཱ་ཡ། མ་ཧཱདཾ་ཥྚོ་ཊ་ཀ་ཊ་བྷེེ་ར་ཝཱ་ཡ། ཨ་སི་མུ་ས་ལ། པ་ར་ཤུ་པཱ་ཧ་སྟྭ་ཡ། ཨོཾ་
བཛྲ་ཨ་མྲྀ་ཏ་ཀུཎྜ་ལེ། ཁ་ཁ་ཁཱ་ཧི་ཁཱ་ཧི། ཧུ་ལུ་ཧུ་ལུ། ཏིཥྛ་ཏིཥྛ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། གརྫ་གརྫ། བི་སྥོ་ཊ་ཡ་བི་སྥོ་ཊ་ཡ། སརྦ་བིགྷྣཱན། བི་ན་ཡ་ཀ་ནཱན། མ་ཧཱ་ག་
ན་པ་ཏི། ཛི་ཝཱི་ཏ། ཨ་ཀ་རཱ་ཡ་སྭཱཧཱ། ཞེས་ཁྲོ་བོའི་སྔགས་ཀྱིས་མཚམས་བཅད་དེ། འཇིག་རྟེན་པ་གཏོར་མའི་མཆོད་པའི་ཆོ་གའོ། །དེ་བཞིན་དུ་བྱ་བ་དང་སྤྱོད་པའི་རྒྱུད་ཀྱི་ཆོ་གའི་སྐབས་སུའང་། གཏོར་མ་བསང་སྦྱངས་བྱིན་
གྱིས་བརླབས་པ་རྣམས་སོ་སོའི་ཆོ་ག་བཞིན་བྱ། གཏོར་མའི་ཆོ་ག་ནི་འདི་ཁོ་ན་ལྟར་ཉམས་སུ་བླངས་པས་འགྲུབ་བོ། །འོན་ཀྱང་བྱ་བའི་རྒྱུད་ལ་ལྷའི་ང་རྒྱལ་གྱིས་མགྲོན་དགུག་པ་མེད་པས། སྔོན་དུ་བདག་མེད་གཉིས་ཀྱི་རྣལ་འབྱོར་ལ་སེམས་

༄༅།   །བཞག་ལ། དེའི་ངང་ནས་མགྲོན་དག་ག་པ་སོགས་བྱ་བ་ཉིད་དོ། །དེ་ལྟར་རྒྱུད་སྡེ་འོག་མ་གསུམ་གྱི་ཆོ་ག་ལ་ཉེ་བར་མཁོ་བའི་ཡན་ལག་གཏོར་མ་ཆ་གསུམ་གྱི་ཆོ་ག་བསྡུས་པ་ནི། ཤྲརྔྷ་ཀ་ར་ཝརྨའི་གཞུང་
དང་མཐུན་པར་རྡོ་རྗེ་འཆང་ཀུན་དགའ་བཟང་པོས་མཛད་པ་ལྟར་བཀོད་པ་ལགས།། ༈ །གསུམ་པ་བདག་འཇུག་བླང་བ་ནི། དཀྱིལ་འཁོར་གྱི་གཙོ་བོ་སྔར་རང་གི་ཀུན་རིག་གི་དབང་བསྐུར་ཞུས་པའི་བླ་མར་མོས་ལ། རང་དཀྱིལ་འཁོར་གྱི་
ཤར་ཕྱོགས་སུ་འདུག་ནས་དབང་ཞུ་བར་བསམས་ལ། དེ་ལ་སྟ་གོན་དང་། དངོས་གཞིའི་ཆོ་ག་གཉིས་ཀྱི་དང་པོ་ལ། སློབ་དཔོན་གྱིས་བུམ་པའི་ཁ་རྒྱན་གྱི་ཀུ་ཤ་དང་། གཞན་རྣམས་ཀྱིས་དུད་ཆོས་ཐོབ།ས་ཏེ། ༈ ཇི་ལྟར་བལྟམས་པ་
ཙམ་གྱིས་ནི། །ལྷ་རྣམས་ཀྱིས་ནི་ཁྲུས་གསོལ་ལྟར། །ལྷ་ཡི་ཆུ་ནི་དག་པ་ཡིས། །དེ་བཞིན་བདག་གིས་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུྃ། ཞེས་བརྗོད་ཅིང་
བུམ་ཆུ་ཅུང་ཟད་རེ་འཐུང་ལ། ཨོཾ་བཛྲ་བྷུ་མི་ཨཱཿ ཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞི། ཨོཾ་བཛྲ་རེ་ཁེ་ཨཱཿ ཧཱུྃ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྃ། རའི་
རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང་། ནུབ་བ་ལང་སྤྱོད། བྱང་སྒྲ་མི་སྙན། ཉི་མ། ཟླ་བ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་

ཉིད༑ བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ། སྟ་གོན་གྱི་ཆོས་རྣམས་ཞུ་བའི་ཡོན་དུ་དབུལ་བར་བགྱིའོ། །ཐུགས་རྗེས་འགྲོ་བའི་དོན་དུ་བཞེས་པ་དང་། བཞེས་ནས་བྱིན་གྱིས་
བརླབ་ཏུ་གསོལ། ཞེས་བརྗོད་པས་མཎྜལ་ཚོམ་བུ་བདུན་མ་ཕུལ་ལ། དེ་ནས་མེ་ཏོག་དང་བཅས་ཐལ་མོ་སྙིང་གར་སྦྱར་ལ། དགའ་ཆེན་ཁྱོད་བདག་སྟོན་པ་སྟེ། །སློབ་དཔོན་ཁྱོད་ནི་དགོངས་སུ་གསོལ། །བྱང་
ཆུབ་ཆེན་པོའི་ཚུལ་བསྟན་པ། །མགོན་པོ་ཆེན་པོ་བདག་འཚལ་ལོ། །དམ་ཚིག་དེ་ཉིད་བདག་ལ་སྩོལ། །བྱང་ཆུབ་སེམས་ཀྱང་བདག་ལ་སྩོལ། །སངས་རྒྱས་ཆོས་དང་དགེ་འདུན་ཏེ། །
སྐྱབས་གསུམ་དག་ཀྱང་བདག་ལ་སྩོལ། །ཐར་པ་ཆེན་པོའི་གྲོང་མཆོག་ཏུ། །མགོན་པོས་བདག་ནི་གཞུག་ཏུ་གསོལ། །ཞེས་ལན་གསུམ་བརྗོད་པས་གསོལ་བ་བཏབ་པ་ཁ་བསྐང་ནས། རྒྱུན་བཤགས་བྱ་
སྟེ༑ དབང་མེད་བདག་གིས་མི་དགེ་བགྱིས་པ་དང་། །རྗེས་སུ་ཡི་རང་ཡང་ན་བགྱིད་སྩལ་གང་། །དེ་དག་ཐམས་ཅད་བྱང་ཆུབ་མཆོག་གི་ནི། །སྤྱན་སྔར་ད་ལྟ་མ་ལུས་སོ་སོར་བཤགས། །
བདེ་གཤེགས་སྲས་ཀྱི་ཚོགས་གཉིས་ཟབ་པ་དང་། །རྒྱ་ཆེན་འགྲོ་བ་མ་ལུས་པ་ཡི་དོན། །སྒྲུབ་པར་བྱེད་དང་དེ་ལས་གཞན་པ་ལའང་། །རྟག་ཏུ་བདག་ནི་རྗེས་སུ་ཡི་རང་ངོ༌། །ཐུགས་རྗེས་

༄༅།    །ཁྱབ་པའི་མཐུ་དང་ལྡན་གྱུར་ཅིང་། །བློ་གྲོས་སྡིག་བྲལ་གཏི་མུག་ཚོགས་ཀུན་བཅོམ། །མ་ལུས་རིགས་ཀྱི་པདྨའི་གདན་བཞུགས་པ། །བདེ་བར་གཤེགས་པ་
རྣམས་ལ་སྐྱབས་སུ་མཆི། །བློ་མཆོག་རྣམས་ཀྱི་ཀུན་དགའ་རྭ་བ་སྟེ། །དམན་པས་འཇིགས་པ་ཉིད་ཀྱི་རྒྱལ་བྱེད་ཚལ། །སྲིད་པའི་འབྱོར་བ་ཟིལ་གྱིས་གནོན་པའི་མཆོག །གསུང་མཆོག་
ཆོས་ལ་བདག་ནི་སྐྱབས་སུ་མཆི། །འདོད་ཆགས་ལ་སོགས་སྦྲུལ་གྱི་དུག་བཅོམ་ཞིང་། །བློ་གྲོས་རྣམ་རྒྱལ་ཐགས་རྗེ་ཆེ་ལྡན་པའི། །བརྟུལ་ཞུགས་བཟང་པོའི་ཚོགས་ལ་སྐྱབས་མཆི་ཞིང་། །
སྲིད་དང་བྲལ་བ་རྣམས་ལ་བདག་ཕྱག་འཚལ། །རྒྱུ་ཡི་རྗེས་ལ་བདག་པོའི་ཡུལ་བདག་ཉིད། །འབྲས་བུའི་སྟོབས་ཀྱིས་དགྲ་ལས་རྒྱལ་གྱུར་པའི། །སྙིང་རྩེའི་རྩ་བ་ཟུག་ཅིང་ཡང་དག་
རྟོགས༑ །མཉམ་མེད་བྱང་ཆུབ་སེམས་ནི་བཟུང་བར་བགྱི། །སེམས་ཅན་རྣམས་ནི་ཡོངས་སུ་སྨིན་པ་འམ། །ཡང་ན་ཡོངས་སུ་སྐྱབས་པར་བྱ་ཕྱིར་རམ། །རང་གི་སེམས་ཉིད་དག་པར་བྱ་བའི་
ཕྱིར༑ །འདི་དག་ཐམས་ཅད་རྩ་སོགས་བཞིན་དུ་བཏང་། །དེ་བཞིན་ཚུལ་ཁྲིམས་བཟོད་པ་བརྩོན་འགྲུས་དང་། །བསམ་གཏན་ཤེས་རབ་བླ་ན་མེད་པ་འདི། །བདག་དང་གཞན་ལ་ཕན་པར་བྱ་

བའི་ཕྱིར། །སྐད་ཅིག་རེ་རེ་བཞིན་ཡང་བསྒོམ་པར་བགྱི། །བདེ་བར་གཤེགས་པ་སྔགས་ལ་མཁས་པ་ཡིས། །ཆོས་རྒྱལ་རྟག་ཏུ་ལྷན་གྱིས་གྲུབ་པ་ནི། །འགྲོ་བ་འདི་ཡིས་ཐོབ་པར་བྱ་བའི་
ཕྱིར༑ །ཁྱད་འཕགས་རྣམས་ལ་བདག་གིས་གནས་པར་བགྱི། །ཞེས་ལན་གསུམ་བརྗོད། ས་མ་ཡ་ཨཱཿ ཞེས་བརྗོད་དེ། རང་གི་སྙིང་གར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་བསམ། དེའི་སྟེང་
དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་བསམས་ལ། སྙིང་གར་རྡོ་རྗེ་རེག་ཅིང་། སུ་ར་ཏེ་ས་མ་ཡ་སྟྭཾ། ཧོ་སིདྡྷི་བཛྲ་ཡ་ཐཱ་སུ་ཁཾ། ཞེས་པས་བརྟན་པར་བསམ། དེ་ནས་སྡོམ་པ་མ་ལུས་པ་གཟུང་བའི་བསམ་
པས་ཐལ་མོ་སྦྱར་ལ། ཇི་ལྟར་དུས་གསུམ་མགོན་པོ་རྣམས། །བྱང་ཆུབ་ཏུ་ནི་ངེས་མཛད་པའི། །བླ་ན་མེད་པའི་བྱང་ཆུབ་སེམས། །དམ་པ་བདག་གིས་བསྐྱེད་པར་བགྱི། །ཚུལ་ཁྲིམས་ཀྱི་ནི་
བསླབ་པ་དང་། །དགེ་བའི་ཆོས་ནི་སྡུད་པ་དང་། །སེམས་ཅན་དོན་བྱེད་ཚུལ་ཁྲིམས་གསུམ། །བདག་གིས་བརྟན་པོར་བཟུང་བར་བགྱི། །སངས་རྒྱས་ཆོས་དང་དགེ་འདུན་ཏེ། །བླ་ན་མེད་
པའི་དཀོན་མཆོག་གསུམ། །སངས་རྒྱས་རྣལ་འབྱོར་ལས་སྐྱེས་པའི། །སྡོམ་པ་དེང་ནས་བརྟན་པོར་བཟུང་། །རྡོ་རྗེ་རིགས་མཆོག་ཆེན་པོ་ཡི། །རྡོ་རྗེ་དྲིལ་བུའི་ཕྱག་རྒྱུ་ཡང་། །ཡང་དག་

༄༅། །ཉིད་དུ་བཟུང་བར་བགྱི། །སློབ་དཔོན་དག་ཀྱང་བཟུང་བར་བགྱི། །རིན་ཆེན་རིགས་མཆོག་ཆེན་པོ་ཡི། །དམ་ཚིག་ཡིད་དུ་འོང་བ་ལ། །ཉིན་རེ་བཞིན་ཡང་ལན་
དྲུག་ཏུ། །སྦྱིན་པ་རྣམ་བཞི་རྟག་ཏུ་སྦྱིན། །བྱང་ཆུབ་ཆེན་པོ་ལས་བྱུང་བའི། །པདྨའི་རིགས་མཆོག་དག་པ་ལ། །ཕྱི་ནང་གསང་བ་ཐེག་པ་གསུམ། །དམ་པའི་ཆོས་ནི་བཟུང་བར་བགྱི། །
ལས་ཀྱི་རིགས་མཆོག་ཆེན་པོ་ལ། །སྡོམ་པ་ཐམས་ཅད་ལྡན་པར་ནི། །ཡང་དག་ཉིད་དུ་བཟུང་བར་བགྱི། །མཆོད་པའི་ལས་ཀྱང་ཅི་ནུས་བགྱི། །བྱང་ཆུབ་སེམས་ནི་བླ་ན་མེད། །དམ་པ་
བདག་གིས་བསྐྱེད་བགྱིས་ནས། །སེམས་ཅན་ཀུན་གྱི་དོན་གྱི་ཕྱིར། །བདག་གི་སྡོམ་པ་མ་ལུས་བཟུང་། །མ་གྲོལ་བ་ནི་དགྲོལ་བར་བགྱི། །མ་བསྒྲལ་བ་རྣམས་བསྒྲལ་བར་བགྱི། །དབུགས་
མ་ཕྱིན་པ་དབུགས་དབྱུང་ཞིང་། །སེམས་ཅན་མྱ་ངན་འདས་ལ་འགོད། །ཅེས་ལན་གསུམ་བརྗོད་པས་སེམས་བསྐྱེད་པའོ། །དེ་ནས་ཨོཾ་བྷྲི་ཏ་བྷྲི་ཏ་སརྦ་ཨཱ་ཝ་ར་ཎཱ་ནི་ཧཱུྃ་ཕཊ། ཨོཾ་ཏྲ་ཊ་ཏྲ་ཊ་སརྦ་ཨཱ་ཝ་ར་ཎཱ་
ནི་ཧཱུྃ་ཕཊ། ཨོ་ཙྪིནྡ་ཙྪིནྡ་སརྦ་ཨཱ་ཝ་ར་ཎཱ་ནི་ཧཱུྃ་ཕཊ། ཅེས་རིགས་གསུམ་སྤྱིའི་སྔགས་དང་ཕྱག་རྒྱས་རང་གི་གནས་གསུམ་བྱིན་གྱིས་བརླབས། ཡང་རྡོ་རྗེ་ཁུ་ཚུར་གཉིས། སྙིང་ག་ལྐོག་མ་ཁ་ཕྱོགས་དང་། །དཔྲལ་བ་མཛོད་སྤུ་

རྣ་བ་གཉིས། །མགོ་བོ་གཙུག་ཕུད་དཔུང་པ་གཉིས། །སྣ་དང་རྐེད་པ་པུས་མོ་བོལ། །ལོང་བུ་སྣ་ཡི་རྩེ་མོ་དང་། །མིག་གཉིས་དང་ནི་གསང་བའི་གནས། །ཞེས་པ་ལྟར་གནས་ཉི་ཤུ་རྩ་གཉིས་སུ་གཏུག་ཅིང་། ཨོ་བཛྲ་ཨ་དྷི་ཏིཥྛ་ཛྙ་ན་ས་
མ་ཡེ་ཧཱུྃ། ཞེས་བརྗོད་ལ་བྱིན་གྱིས་བརླབས་པས། རང་རྡོ་རྗེ་སེམས་དཔའི་གཟུགས་སུ་གྱུར་པར་བསམས་ལ། བཛྲ་སཏཱ་ཧཾ། ཞེས་ང་རྒྱལ་གཟུང་སྟེ་བྱིན་གྱིས་བརླབ་པའོ། །དེ་ནས་མེ་ཏོག་དང་བཅས་ཐལ་མོ་སྦྱར་ལ། བདག་གི་
དགེ་བའི་རྩ་བ་འདི་སེམས་ཅན་ཐམས་ཅད་དང་ཐུན་མོང་དུ་བྱས་ནས་རྣམ་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་མྱུར་དུ་ཐོབ་པར་གྱུར་ཅིག ཞེས་བརྗོད་ཅིང་སྨོན་ལམ་གདབ་བོ། །དེ་
ནས༑ འཇིག་རྟེན་དུ་ནི་ཀུན་མཁྱེན་དག །ཨུ་དུམ་ཝ་རའི་མེ་ཏོག་བཞིན། །བརྒྱ་ལམ་ན་ནི་རེས་འགའ་ཞིག །འབྱུང་འགྱུར་ཡང་ནི་མི་འབྱུང་ངོ༌། །གསང་སྔགས་སྤྱོད་པའི་ཚུལ་འབྱུང་བ། །དེ
དེ་བས་ཀྱང་ནི་དཀོན་པ་སྟེ། །གང་གི་སེམས་ཅན་མཉམ་མེད་དོན། །བླ་མེད་བྱེད་པར་ནུས་པ་ཡིན། །བསྐལ་པ་བྱེ་བ་དུ་མ་རུ། །སྔོན་ཆད་སྡིག་པ་བྱས་པ་གང་། །དཀྱིལ་འཁོར་འདི་འདྲ་
མཐོང་མ་ཐག །དེ་དག་ཟད་པར་འགྱུར་ཡིན་ན། །གྲགས་པ་མཐའ་ཡས་སྔགས་སྤྱོད་པའི། །ཚུལ་ལ་གནས་ན་སྨོས་ཅི་དགོས། །སྐྱོབ་པའི་གསང་སྔགས་བཟླས་ན་ནི། །གོ་འཕང་བླ་ན་མེད་

༄༅།    །པར་འགྱུར། །གང་གི་སྤྱོད་པ་མཆོག་འདི་ལ། །བློ་གྲོས་ཤིན་ཏུ་མི་གཡོ་ནས། །སྡུག་བསྔལ་ཐམས་ཅད་འབྱུང་བ་ཡི། །ངན་འགྲོ་དེ་ཡིས་གཅོད་པར་འགྱུར། །
བདག་ཉིད་ཆེན་པོ་ཁྱེད་རྣམས་ཀྱིས། །རྙེད་པ་མཉམ་མེད་དེ་རིང་རྙེད། །གང་ཕྱིར་རྒྱལ་བ་སྲས་བཅས་པ། །བདག་ཉིད་ཆེན་པོ་ཀུན་གྱིས་ནི། །བསྟན་པ་འདི་ལ་ཁྱེད་རྣམས་ཀུན། །ཡོངས་སུ་
བཟུང་སྟེ་སྐྱེ་བཞིན་པ། །དེ་ཕྱིར་ཁྱེད་རྣམས་ཐེག་ཆེན་དུ། །སང་ནི་རབ་ཏུ་སྐྱེ་བར་འགྱུར། །ཐེག་པ་ཆེན་པོ་ཆེར་འབྱུང་བའི། །ལམ་མཆོག་འདི་ནི་དཔལ་དང་ལྡན། །ཁྱེད་རྣམས་དེར་ནི་དོང་
བས་ན། །རང་བྱུང་བསྐལ་པ་ཆེན་པོ་པ། །འཇིག་རྟེན་ཐམས་ཅད་མཁྱེན་པ་ཡི། །དེ་བཞིན་གཤེགས་པ་ཉིད་དུ་འགྱུར། །ཞེས་པས་སྔགས་ལ་སྤྲོ་བ་བསྐྱེད་དེ་ཆོས་བཤད་པའོ། །དེ་ནས། ཨོཾ་བཛྲ་སཏཱ་ཀྲོ་
དྷཱ༑ ཨ་ན་ལ། མ་ཧཱ་བཛྲ་ཀྲོ་དྷ། དྲ་བ་དྲ་བ། བི་དྲ་བ་བི་དྲ་བ། སརྦ་ཨཱ་པ་ཡ། ན་ཤ་ཡ་ན་ཤ་ཡ། ཧ་ར་ཧ་ར། པྲ་ཎ་ན་ཧཱུྃ་ཕཊ། ཅེས་ཁམས་གསུམ་རྣམ་རྒྱལ་གྱི་སྔགས་དང་ཕྱག་རྒྱས་རང་གི་
གནས་གསུམ་དུ་གཏུགས་ཏེ་བསྲུང་བ་བྱ་བ་ནི་སྟ་གོན་ནོ། །དེ་ནས་དཀྱིལ་འཁོར་དུ་འཇུག་པའི་ཕྱིར། མཎྜལ་གླིང་བཞི་རི་རབ་ཉི་ཟླ་ཟུང་ཅིག་ག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད། བླ་

མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་དབུལ་བར་བགྱིའོ། །ཐུགས་རྗེས་འགྲོ་བའི་དོན་དུ་བཞེས་པ་དང་། བཞེས་ནས་བྱིན་གྱིས་
བརླབ་ཏུ་གསོལ། ཨཱ་ཁཾ་ཝཱི་ར་ཧཱུྃ། ཞེས་དང་། མིག་རས་འཆིང་བའི་ཚུལ་བྱས་ལ། ཡང་། ཨཱ་ཁཾ་ཝཱི་ར་ཧཱུྃ་གིས་མེ་ཏོག་གི་ཕྲེང་བ་བཟུང་། ཨོ་བཛྲ་ཨ་དྷིཥྛ་ཧཱུྃ། ཞེས་པས་རང་རྡོ་རྗེ་སེམས་དཔར་བསྒོམས་ལ། རྡོ་
རྗེ་བསྡམ་པ་ལས་གུང་མོ་མཉམ་པས་མེ་ཏོག་བཟུང་ལ། ཨོཾ་བཛྲ་ས་མ་ཡ་ཧཱུྃ། ཞེས་པས་དཀྱིལ་འཁོར་གྱི་ནང་དུ་ཞུགས་པར་བསམ། དེ་ནས་གཙོ་བོ་ལ་སོགས་པའི་ལྷ་ཐམས་ཅད་ཀྱི་ཐུགས་ཀ་ནས། དེ་བཞིན་གཤེགས་པ་ཐམས་ཅད་ཀྱི་
ཐུགས་ཡེ་ཤེས་ལྔའི་རང་བཞིན་ཧཱུྃ་གི་རྣམ་པར་བྱོན་ནས། རང་གི་ལུས་ལ་ཆར་བབས་པ་བཞིན་ཞུགས། ཡང་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་ཡེ་ཤེས་ཧཱུྃ་གི་རྣམ་པས་ཞུགས་པར་བསམས་ལ། རང་གི་སྙིང་གར་རྡོ་རྗེ་བསྡམ་པ་བཞག་
ཅིང་༑ ཨོཾ་བཛྲ་པྲ་བེ་ཤ་ཡ་ཧཱུྃ། ཞེས་བཅུ་ནས་བརྒྱའི་བར་བརྗོད་པས་དབབ་བོ། །དེ་ནས་སྤྱི་བོར་རྡོ་རྗེ་རྒྱ་གྲམ་དུ་བཞག་ཅིང་། ཨོཾ་ཨ་ས་མེ་ཏྲི་ས་མེ། མ་ཧཱ་ས་མ་ཡ་ཧཱུྃ། ཞེས་བརྗོད་ཅིང་བརྟན་པར་བསམ་མོ། །དེ་ནས་
དཀྱིལ་འཁོར་གྱི་མདུན་དུ་སོང་ལ། སངས་རྒྱས་དངོས་གྲུབ་ཐོབ་བྱའི་ཕྱིར། །བདག་ལ་ཐུགས་བརྩེར་དགོངས་ནས་ནི། །འགྲོ་ལ་ཕན་ཕྱིར་གཙོ་ཆེན་གྱིས། །དམན་པར་དགོངས་ཏེ་བཞེས་སུ་

༄༅།   །གསོལ། །ཨོཾ་བཛྲ་པྲ་ཏི་གྲྀཧྣ་ཧཱུྃཧཱུྃ། ཞེས་པས་མེ་ཏོག་དཀྱིལ་འཁོར་དུ་ལྟོས་པ་མེད་པར་དོར་ལ། གང་ལ་ཕོག་པའི་ལྷ་ངོ་ཤེས་པར་བྱ། དེ་ནས་མེ་ཏོག་རང་གི་མགོ་བོར་བཞག་ལ། ཨོཾ་པྲ་ཏཱིཙྪ་
པཛྲ་ས་མ་ཡ་སྟྭཾ། ཞེས་བརྗོད་དེ། དེ་ནས། ཨོཾ་བཛྲ་ཧ་སེ་ཨུད་ག་ཏ་ཡ་ཧཱ་གིས་གདོང་གཡོགས་བཀྲོལ། ཨོཾ་བཛྲ་པཱ་ཤྱ་ཧས་དཀྱིལ་འཁོར་བསྟན་ལ། དེ་ནས། ཨོཾ་བཛྲ་ས་མ་ཡ་ཧཱུྃ་ཕཊ། ཅེས་པས་དམ་ཚིག་
ཐམས་ཅད་རྒྱུད་ལ་གནས་པར་བསམ། རྡོ་རྗེའི་ཕྱག་རྒྱ་སྙིང་གར་གཏུགས་ཏེ། ཀུན་རིག་སྙིང་གར་ཞུགས་པར་བསམས་ལ། ཨོཾ་བཛྲ་ས་མ་ཡ་ཧྲི་ད་ཡ་མི་པྲ་བེ་ཤ་དྲྀ་ཌཱོ་ཏིཥྛ་ཧཱུྃ་ཕཊ། ཅེས་པས་བརྟན་པར་བསམ་མོ། །དེ་ནས་
རྣམ་རྒྱལ་བུམ་ཆུ་ཅུང་ཟད་འཐུང་ཞིང་། འདི་ནི་ཁྱོད་ཀྱི་དམྱལ་བའི་ཆུ། །དམ་ཚིག་འདས་ན་སྲེག་པར་བྱེད། །དམ་ཚིག་བསྲུང་ན་དངོས་གྲུབ་ནི། །རྡོ་རྗེ་བདུད་རྩིའི་ཆུ་འདིས་འགྲུབ། །ཅི་སྟེ་དམ་ཚིག་
འདས་ན་ནི། །དེ་མ་ཐག་ཏུ་བཀས་ནས་གཤེགས། །རྡོ་རྗེ་འཛིན་རྒྱལ་ཁྲོས་ནས་ཀྱང་། །བདུན་བརྒྱུད་རིགས་རྣམས་བརླག་པར་བྱེད། །དེ་བས་རྟག་ཏུ་བུ་ཁྱོད་ཀྱིས། །རྒྱལ་བས་གསུངས་
པའི་དམ་ཚིག་དང་། །སྡོམ་པ་དང་ནི་བླ་མའི་བཀའ། །ཤིན་ཏུ་མོས་པས་བསྲུང་བར་བྱ། །ཞེས་པས་དམ་ཚིག་བསྒྲག་ཅིང་། ཁྱོད་ཀྱི་སྲོག་ཆགས་བསད་མི་བྱ། །མ་བྱིན་པར་ཡང་བླང་མི་བྱ། །

བརྫུན་དང་འདོད་ལ་སྤྱོད་པ་རྣམས། །དངོས་གྲུབ་འདོད་པས་བྱ་བ་མིན། །ཆང་ནི་བཏུང་བ་མི་བྱ་ཞིང་། །ཤ་ལ་སོགས་པ་བཟའ་མི་བྱ། །སེམས་ཅན་གནོད་པའི་སྦྱོར་བ་ནི། །ནམ་ཡང་བྱ་བ་
མ་ཡིན་ནོ། །དཀོན་མཆོག་གསུམ་ནི་ཡོངས་མི་སྤངས། །དུས་ཀུན་དུ་ནི་བྱང་ཆུབ་སེམས། །སྙིང་པོ་སྔགས་དང་ཕྱག་རྒྱ་དང་། །ལྷ་དང་བླ་མ་དེ་བཞིན་ནོ། །སྡིག་ལ་སོགས་པ་གང་ཡིན་
དང་༑ །བླ་མའི་བཀའ་ལས་འདའ་མི་བྱ། །ལྷ་ལ་ཕུལ་བའི་རྙིང་པ་དང་། །དེ་ཡི་གྲིབ་མ་འང་འགོམ་མི་བྱ། །ཕྱག་རྒྱའི་གཟུགས་ལ་དེ་བཞིན་ནོ། །སྔགས་དང་ལྷ་ལ་སྨད་མི་བྱ། །གདོན་གྱི་
ལས་སོགས་བྱ་བ་མིན། །མུ་སྟེགས་ཅན་ལའང་སྨད་མི་བྱ། །མདོར་ན་ཡིད་གཉིས་ཐེ་ཚོམ་སོམ་ཉི་མི་བྱ་སྟེ། །བདག་གི་དེ་ཉིད་དང་ནི་སྔགས་སོགས་དེ་བཞིན་ནོ། །ཞེས་བརྗོད་པས་སྡོམ་པ་སྦྱིན་ཏེ་
འཇུག་པའི་ཆོ་གའོ།། ༈ །གཉིས་པ་དབང་བླང་བ་ལ། རྡོ་རྗེ་སློབ་མའི་དབང་། སློབ་དཔོན་གྱི་དབང་། མཐའ་རྟེན་སྦྱིན་པ་དང་དང་གསུམ་གྱི་དང་པོ་ནི། གོང་བཞིན། མཎྜལ་གླིང་བཞི་སོགས་ནས། དངོས་གཞི་དབང་
བསྐུར་བ་ཞུ་བའི་ཡོན་དུ་སོགས་བརྗོད་ལ། བྱང་ཆུབ་རྡོ་རྗེས་སངས་རྒྱས་ལ། །མཆོད་ཆེན་ཇི་ལྟར་སྩལ་བ་ལྟར། །བདག་ཀྱང་བསྐྱབ་པའི་དོན་གྱི་ཕྱིར། །ནམ་མཁའི་རྡོ་རྗེ་དེང་བདག་སྩོལ། །

༄༅། །ཞེས་ལན་གསུམ་གྱིས་གསོལ་བ་བཏབ་པ་ཁ་བསྐང་ལ་མདུན་གྱི་གཞལ་ཡས་ཁང་ལྷ་དང་བཅས་པ་ལས། སངས་རྒྱས་ཐམས་ཅད་ཀྱི་བྱིན་རླབས་ཀྱི་རྣམ་པ་སྔགས་རྣམས་ཀྱི་ཡིག་འབྲུ་གསེར་བཙོ་མའི་མདོག་
ཅན་དཔག་ཏུ་མེད་པ་བྱུང་ནས། རང་རྡོ་རྗེ་སེམས་དཔར་བསྒོམ་པའི་སྤྱི་བོར་ཞུགས་པར་བསམས་ལ། རང་གི་སྤྱི་བོར་རྡོ་རྗེ་བཞག་ལ། ཨོཾ་ན་མོ་བྷ་ག་སོགས་རྩ་རིག་དང་། ཨོཾ་སརྦ་བིཏ་སརྦ་ཨཱ་ཝ་ར་ཎ་བི་ཤོ་དྷ་ཡ་ཧ་ན་ཧཱུྃ་
ཕཊ༑ ཨོཾ་སརྦ་བིཏ་ཧཱུྃ། ཨོཾ་སརྦ་བིཏ་ཕཊ། ཨོཾ་སརྦ་བིཏ་ཨཱཿ ཨོཾ་སརྦ་བིཏ་ཏྲ་ཐ། ཨོཾ་སརྦ་བིཏ་ཨོཾ། ཨོཾ་སརྦ་བིཏ་སཱ། ཨོཾ་སརྦ་བིཏ་ཨཱ༔ ཨོཾ་སརྦ་བིཏ་ཧཱུྃ། ཨོཾ་སརྦ་བིཏ་ཏྲ་
ཐ༑ ཨོཾ་བྷ། ཞེས་སྔགས་བཅུ་གསུམ་པོ་བརྗོད་པ་སྟེ་སྔགས་ཀྱི་དབང་ངོ་། །དེ་ནས་ནམ་མཁར་གནས་པའི་སངས་རྒྱས་ཐམས་ཅད་དང་སློབ་དཔོན་ལྷན་ཅིག་པས་དབང་བསྐུར་བར་བསམས་ལ། རིགས་ལྔའི་བུམ་པའམ་མེད་ན་
རྣམ་རྒྱལ་བུམ་པ་སྤྱི་བོ་ལ་སོགས་པའི་གནས་ལྔར་དཔྲལ་བ་རྣ་ལྟག་གཡས། ལྟག་པ། རྣ་ལྟག་གཡོན་ཏེ་འོག་མ་རྣམས་ལའང་ཤེས་པར་བྱའོ།། གཏུག་ཅིང་། རིན་ཆེན་མཛེས་པའི་བཀྲ་ཤིས་བུམ་པ་འདིས། །སྐལ་ལྡན་སྐྱེས་བུ་ཁྱོད་ལ་
དབང་བསྐུར་བས། །ལས་དང་ཉོན་མོངས་སྒྲིབ་པ་ཀུན་དག་སྟེ། །བྱང་ཆུབ་སེམས་ཀྱིས་རླན་གྱིས་རླན་པར་ཤོག །ཨོཾ་བུདྡྷ་ཀ་ལ་ཤ་ཨ་བྷི་ཥིཉྩ་ཨོཾ། ཨོཾ་བཛྲ་ཀ་ལ་ཤ་ཨི་བྷི་ཥིཉྩ་ཧཱུྃ། ཨོཾ་

རཏྣ་ཀ་ལ་ཤ་ཨ་བྷི་ཥིཉྩ་ཏྲཱཾ། ཨོཾ་པདྨ་ཀ་ལ་ཤ་ཨ་བྷི་ཥིཉྩ་ཧྲཱིཿ ཨོཾ་ཀརྨ་ཀ་ལ་ཤ་ཨ་བྷི་ཥིཉྩ་ཨཱཿ ཞེས་ཆུ་དབང་ལན་ལྔར་བསྐུར་ཞིང་བུམ་ཆུ་ཅུང་ཟད་རེ་འཐུང་བ་སྟེ་ཆུའི་དབང་ངོ་། །དེ་ནས་དབུ་རྒྱན་གྱོན་ལ། དེ་
བཞིན་གཤེགས་པའི་དབུ་རྒྱན་ཅོད་པན་འདིས། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །སྐུ་གསུང་ཐུགས་ཀྱི་ཡོན་ཏན་རབ་རྫོགས་ཏེ། །རིགས་ལྔའི་སངས་རྒྱས་མྱུར་དུ་ཐོབ་པར་
ཤོག ཨོ་བུདྡྷ་ཨ་བྷི་ཥིཉྩ་ཨོཾ། ཨོཾ་བཛྲ་ཨ་བྷི་ཥིཉྩ་ཧཱུྃ། ཨོཾ་རཏྣ་ཨ་བྷི་ཥིཉྩ་ཏྲཱཾ་། ཨོཾ་པདྨ་ཨ་བྷི་ཥིཉྩ་ཧྲཱིཿ ཨོཾ་ཀརྨ་ཨ་བྷི་ཥིཉྩ་ཨཱཿ ཞེས་བརྗོད། དེ་ཉིད་བརྟན་པའི་དོན་དུ། སྤྱི་བོ་ལ་སོགས་པའི་
གནས་ལྔར་རིགས་ལྔའི་ཕྱག་རྒྱ་བཅའ་ཞིང་། ཨོཾ་བུདྡྷ་ཨ་བྷི་ཥིཉྩ་ཨོཾ་སོགས་གོང་ལྟར་བརྗོད། དེ་ནས་རིན་པོ་ཆེའི་ཕྲེང་བ་དབུ་རྒྱན་གྱི་རྩ་བར་བཅིངས་ལ། རིན་ཆེན་མཛེས་པའི་མེ་ཏོག་ཕྲེང་བ་འདིས། །སྐལ་ལྡན་སྐྱེས་བུ་
ཁྱོད་ལ་དབང་བསྐུར་བས། །བསམ་པ་མྱང་འདས་སྦྱོར་བ་ཁམས་གསུམ་གནས། །མཛེས་པའི་ཡོན་ཏན་ཕུན་སུམ་ཚོགས་པར་ཤོག །ཨོཾཨོཾ་རཏྣམཱ་ལ་ཨ་བྷི་ཥིཉྩ་ཏྲཱཾ་ཏྲཱཾ་ཏྲཱཾ་ཏྲཱཾ་ཏྲཱཾ། ཞེས་བརྗོད། དབུ་
རྒྱན་གྱི་སྟེང་དུ་ཁ་དོག་ལྔ་པའི་དར་གྱི་ཅོད་པན་གྱིས་བརྒྱན་ལ། མཛེས་ཤིང་ཡིད་འོང་དར་གྱི་ཅོད་པན་གྱིས། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །ཤེས་བྱ་ཀུན་ལ་ཐོགས་པ་མེད་པ་དང་། །འགྲོ་

༄༅།  །བའི་དོན་ལ་མཐུ་དང་ལྡན་པར་ཤོག །ཨོཾ་བཛྲ་པ་ཊ་ལཾ་པ་ཨ་བྷི་ཥིཉྩ་ཧཱུྃ། ཞེས་བརྗོད་དེ་དབུ་རྒྱན་ཕྲེང་བ་དར་དཔྱངས་གསུམ་ནི་ཅོད་པན་གྱི་དབང་ངོ༌། །དེ་ནས་རིགས་ལྔའི་ཕྱག་མཚན་
དང༌། ཕྱག་མཚན་ལྔས་ཡུ་བ་བྱས་པའི་དྲིལ་བུ་བྱིན་པར་བསམས་ལ། ལག་གཡས་རྡོ་རྗེ་དང་དྲིལ་བུ་སྤྱི་བོ་ལ་སོགས་པའི་གནས་ལྔར་དཀྲོལ་ལ། རིགས་ལྔའི་ཕྱག་རྒྱ་ལག་ཏུ་གཏད་ནས་ནི། །སྐལ་ལྡན་སྐྱེས་བུ་ཁྱོད་ལ་
དབང་བསྐུར་བས། །སྐུ་གསུང་ཐུགས་ཀྱི་ཡོན་ཏན་རབ་རྫོགས་ཏེ། །ཡེ་ཤེས་ལྔ་ནི་རབ་ཏུ་རྟོགས་པར་ཤོག །ཨོཾ་བུདྡྷམུ་དྲ་ཨ་བྷི་ཥིཉྩ་ཨོ། ཨོཾ་བཛྲ་མུ་དྲ་ཨ་བྷི་ཥིཉྩ་ཧཱུྃ། ཨོ་རཏྣ་མུ་དྲ་ཨ་བྷི་
ཥིཉྩཏྲཱཾ། ཨོཾ་པདྨ་མུ་དྲ་ཨ་བྷི་ཥིཉྩ་ཧྲཱིཿ  ཨོ་ཀརྨ་མུ་དྲ་ཨ་བྷི་ཥིཉྩ་ཨཱཿ  ཞེས་བརྗོད་དེ་རྡོ་རྗེ་དང་དྲིལ་བུའི་དབང་ངོ་། །དེ་ནས་བླ་མ་དང་། ནམ་མཁར་བཞུགས་པའི་སངས་རྒྱས་རྣམས་ཀྱིས། རིགས་ལྔའི་མིང་འདོགས་
པར་བསམས་ལ། ལག་གཡས་པས་རྡོ་རྗེ་དྲིལ་བུ་ལྷན་ཅིག་ཏུ་བཟུང་ལ་སྤྱི་བོ་ལ་སོགས་པའི་གནས་ལྔར་དཀྲོལ་ལ། ཀུན་རྫོབ་མཚན་ཉིད་མཚན་མ་མིང་གི་དབང་། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །
མ་འོངས་འཇིག་རྟེན་སངས་རྒྱས་ཞིང་རྣམས་སུ། །དེ་བཞིན་གཤེགས་པའི་མཚན་གྱི་མིང་ཐོབ་ཤོག །ཨོཾ་བུདྡྷ་ནཱ་མ་ཨ་བྷི་ཥིཉྩ་ཨོཾ། ཨོཾ་བཛྲ་ནཱ་མ་ཨ་བྷི་ཥིཉྩ་ཧཱུྃ། ཨོཾ་རཏྣ་ནཱ་མ་ཨ་བྷི་ཥིཉྩ་

ཏྲཱཾ༑ ཨོཾ་པདྨ་ནཱ་མ་ཨ་བྷི་ཥིཉྩ་ཧྲཱིཿ   ཨོཾ་ཀརྨ་ནཱ་མ་ཨ་བྷི་ཥིཉྩ་ཨཿ ཞེས་བརྗོད་ཅིང་། མེ་ཏོག་གང་ལ་ཕོག་པའི་ལྷའི་མིང་བཏགས་པར་བསམ་པ་ནི། མིང་གི་དབང་སྟེ་ཡེ་ཤེས་ལྔའི་རང་བཞིན་རིག་པའི་དབང་ལྔའོ། །དེ་
དག་བརྟན་པའི་ཕྱིར་དུ་སྣ་ཚོགས་རྡོ་རྗེ་ལག་ཏུ་གཏད་པར་བསམས་ལ། ལག་གཡས་རྡོར་དྲིལ་ལྷན་ཅིག་བཟུང་བ་གཡོན་པའི་ལག་མཐིལ་དུ་བཞག་ལ། རྡོ་རྗེ་རྒྱ་གྲམ་ལག་ཏུ་བྱིན་ནས་ནི། །སྐལ་ལྡན་སྐྱེས་བུ་ཁྱོད་ལ་དབང་
བསྐུར་བས། །ཕྲིན་ལས་རྣམ་བཞིས་འགྲོ་དོན་མཐར་ཕྱིན་ཏེ། །ལས་ཀྱི་རིགས་ཀྱི་དངོས་གྲུབ་ཐོབ་པར་ཤོག །ཨོཾ་བཛྲ་ཀརྨ་ཨ་བྷི་ཥིཉྩ་ཧཱུྃ་ཨཱཿ ཞེས་བརྗོད་དེ་རྡོ་རྗེའི་བརྟུལ་ཞུགས་སོ། །གཉིས་པ་རྡོ་རྗེ་
སློབ་དཔོན་གྱི་དབང་ནི། ལག་གཡས་རྡོར་དྲིལ་ལྷན་ཅིག་ཏུ་བཟུང་བ་དང་ལག་གཡོན་གཉིས་རྒྱབ་སྤྲོད་བྱས་ལ། ཡོན་ཏན་རབ་རྫོགས་གསེར་གྱི་འཁོར་ལོ་འདིས། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །
རྣམ་པར་སྣང་མཛད་སྐུ་མཆོག་རབ་ཐོབ་སྟེ། །ཆོས་ཀྱི་འཁོར་ལོ་མྱུར་དུ་བསྐོར་བར་ཤོག །ཨོཾ་བཛྲ་ཙཀྲ་ཨ་བྷི་ཥིཉྩ་ཧཱུྃ་བྷྲཱུཾ། ཞེས་དང་། འཁོར་ལོ་ལག་ཏུ་གཏད་པར་བསམ་པའམ། འཁོར་ལོའི་ཕྱག་རྒྱས་
གཏུགས་པའི་རྐྱེན་གྱིས་རང་ཉིད་སེང་གེའི་ཁྲི་སྣ་ཚོགས་པདྨ་དང་། ཟླ་བའི་གདན་གྱི་སྟེང་དུ་ཁྱབ་བདག་རྣམ་སྣང་ཆེན་པོའི་རང་བཞིན་རྡོ་རྗེ་སེམས་དཔར་གྱུར་པར་བསྒོམ། དེ་ནས་དམ་ཚིག་གསུམ་སྦྱིན་པ་ལ། ཐོག་མར། རིགས་ལྔའི་

 ༄༅།    །བདག་པོ་ཡི་ནི་རང་བཞིན་གྱིས། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །རྡོ་རྗེ་སེམས་དཔའ་རིགས་རྣམས་ཀུན་གྱི་བདག །རིགས་དང་དཀྱིལ་འཁོར་
ཀུན་གྱི་བདག་པོར་ཤོག །ཨོཾ་བུདྡྷ་ཙཀྲ་ཨ་དྷི་པ་ཏི་སྟྭཾ། ཨ་བྷི་ཥིཉྩ་ཨོཾ་ཨོཾ་ཨོཾ། ཨོཾ་བཛྲ་ཙཀྲ་ཨ་དྷི་པ་ཏི་སྟྭཾ། ཨ་བྷི་ཥིཉྩ་ཧཱུྃ་ཧཱུྃ་ཧཱུྃ། ཨོཾ་རཏྣ་ཙཀྲ་ཨ་དྷི་པ་ཏི་སྟྭཾ། ཨ་བྷི་ཥིཉྩ་ཏྲཱཾ་ཏྲཱཾཏྲཱཾ། ཨོཾ་
པདྨ་ཙཀྲ་ཨ་དྷི་པ་ཏི་སྟྭཾ། ཨ་བྷི་ཥིཉྩ་ཧྲཱི་ཧྲཱི་ཧྲཱི། ཨོཾ་ཀརྨ་ཙཀྲ་ཨ་དྷི་པ་ཏི་སྟྭཾ། ཨ་བྷི་ཥིཉྩ་ཨ་ཨ་ཨཿ ཞེས་བརྗོད་ཅིང་། རང་གི་སྤྱི་བོ་ལ་སོགས་པ་གནས་ལྔར། རྡོ་རྗེ་དྲིལ་བུ་ལག་གཡས་ཀྱིས་ལྷན་ཅིག་ཏུ་
དཀྲོལ༑ དེ་ནས་རིགས་ལྔའི་ཕྱག་ཆེན་དང་བཅས་པ། ཨོཾ་བུདྡྷ་ཙཀྲ་ཨ་དྷི་པ་ཏི་སྟྭཾ། ཨ་བྷི་ཥིཉྩ་ཨོཾ་ཨོ་ཨོ་སོགས་གོང་བཞིན་བརྗོད་པས། རང་རིགས་ལྔ་སྤྲོ་བ་པོ་རྣམ་སྣང་རྡོར་སེམས་སུ་གྱུར་པར་བསམས་ལ་ཕྱག་རྒྱ་སྐུའི་དམ་
ཚིག་གོ །དེ་ནས། རྡོ་རྗེ། ཆོས་འབྱུང་། པདྨ། སྤྱན། ཨུཏྤལ་སྟེ་ཡུམ་ལྔའི་ཕྱག་མཚན་སྤྱི་བོར་བཞག་ཅིང་། མཐར་ལག་གཡོན་དུ་གཏད་པར་བསམས་ལ། ལག་གཡོན་པས་དྲིལ་བུ་སྤྱི་བོ་ལ་སོགས་པའི་གནས་ལྔར་དཀྲོལ་ལ། ཡུམ་
ལྔའི་ཕྱག་རྒྱ་སྤྱི་བོར་བཞག་ནས་ནི། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །གསང་རྒྱུད་མཐའ་དག་ཤེས་ཤིང་རྟོགས་ནས་སུ། །འཆད་ཅིང་སྟོན་པའི་དབང་དང་ལྡན་པར་ཤོག །ཨོཾ་

བུདྡྷ་དྷ་ར་ཎ་ཨ་བྷི་ཥིཉྩ་ཨོཾ། ཨོཾ་བཛྲ་དྷ་ར་ཎ་ཨ་བྷི་ཥིཉྩ་ཧཱུྃ། ཨོཾ་རཏྣ་དྷ་ར་ཎ་ཨ་བྷི་ཥིཉྩ་ཏྲཱཾ། ཨོཾ་པདྨ་དྷ་ར་ཎ་ཨ་བྷི་ཥིཉྩ་ཧྲཱིཿ ཨོཾ་ཀརྨ་དྷ་ར་ཎ་ཨ་བྷི་ཥིཉྩ་ཨཱཿ ཞེས་བརྗོད་ཅིང་། དྲན་པ་དང་ཤེས་
རབ་དང་ལྡན་པར་གྱིས་ཤིག་ཅེས་ཏེ་དྲིལ་བུ་གསུང་གི་དམ་ཚིག་གི་དོན་ནོ། །དེ་ནས་རིགས་ལྔའི་ཕྱག་མཚན་སྤྱི་བོ་ལ་སོགས་པའི་གནས་ལྔར་གཏུགས་ཏེ། མཐར་ལག་པ་གཡས་པར་བྱིན་པར་བསམས་ལ། ལག་པ་གཡས་པ་རྡོ་རྗེ་སྤྱི་བོ་ལ་
སོགས་པའི་གནས་ལྔར་རེག་ལ། རིགས་ལྔའི་ཕྱག་རྒྱ་གནས་ལྔར་བཅིངས་ནས་ནི། །སྐལ་ལྡན་སྐྱེས་བུ་ཁྱོད་ལ་དབང་བསྐུར་བས། །ཡེ་ཤེས་ལྔ་ཡི་ཡོན་ཏན་རབ་རྫོགས་ཏེ། །བྱང་སེམས་གསང་
བའི་དབང་དང་ལྡན་པར་ཤོག །ཨོཾ་བུདྡྷ་གུ་ཧྱ་ཨ་བྷི་ཥིཉྩ་ཨོཾ། ཨོཾ་བཛྲ་གུ་ཧྱ་ཨ་བྷི་ཥིཉྩ་ཧཱུྃ། ཨོཾ་རཏྣ་གུ་ཧྱ་ཨ་བྷི་ཥིཉྩ་ཏྲཱཾ། ཨོཾ་པདྨ་གུ་ཧྱ་ཨ་བྷི་ཥིཉྩ་ཧྲཱིཿ ཥིཨོཾ་ཀརྨ་གུ་ཧྱ་ཨ་བྷི་ཥིཉྩ་ཨཱཿ
ཞེས་བརྗོད་ལ་ཐབས་ཡེ་ཤེས་ལྔའི་རྟོགས་པ་བསྐྱེད་ཅིག་པར་གདམས་ཏེ། རྡོ་རྗེ་ཐུགས་ཀྱི་དམ་ཚིག་གི་དོན་ནོ། །དེ་ནས་རྡོ་རྗེ་དང་དྲིལ་བུ་ལག་ཏུ་བྱིན་པར་བསམས་ལ། རྡོར་དྲིལ་སྙིང་གར་བསྣོལ་ནས་དཀྲོལ་ལོ། །ཨོཾ་པྲ་ཛྙཱ་ཨུ་པ་ཡོ་
ག་ས་མ་ཡ་ཨ་བྷི་ཥིཉྩ་ཥི་ཨཱ༔ ཞེས་བརྗོད་ལ། དེ་ལྟར་རྡོ་རྗེ་སློབ་དཔོན་དུ་གྱུར་པས་ཐབས་ཤེས་རབ་སྟོང་པ་དང་སྙིང་རྗེ་ཆེན་པོ་མི་འབྲལ་བའི་སྒོ་ནས་སེམས་ཅན་གྱི་དོན་གྱིས་ཤིག་པའོ། །དེ་ནས། དེ་རིང་ཕྱིན་ཆད་བུ་ཁྱོད་

༄༅།    ཀྱིས། །ཕྱག་ན་རྡོ་རྗེ་ང་ཡིན་གྱི། །ང་ཡིས་ཇི་ལྟར་བསྒོ་བ་བཞིན། །ཁྱོད་ཀྱིས་དེ་ལྟར་བྱ་དགོས་སོ། །ཞེས་བརྗོད་དོ། །གསུམ་པ་ནི། རིན་པོ་ཆེ་སྣ་བདུན་གྱི་གཟུགས་ལག་ཏུ་
གཏད་པར་བསམ་པའམ། དེའི་ཕྱག་རྒྱ་རྣམས་བཅས་ལ། ལྷ་རྫས་ལས་གྲུབ་ལྟེ་བ་ཤིན་ཏུ་ཟླུམ། །རྩིབས་སྟོང་ལྡན་ཞིང་མུ་འཁྱུད་རབ་མཉམ་བཟང་། །སྡང་བའི་དགྲ་ལས་རྣམ་པར་རྒྱལ་གྱུར་པའི། །
འཁོར་ལོ་རིན་ཆེན་དམ་པས་དབང་བསྐུར་རོ། །ཨོཾ་ཙཀྲ་རཏྣ་ཨ་བྷི་ཥིཉྩ་མཾ། རིན་ཆེན་ངོ་བོ་ལྷ་རྫས་བེེ་ཌཱུཪྻ། །ཀུན་ཏུ་དཔག་ཚད་ཙམ་དུ་སྣང་བྱེད་ཅིང་། །དྲི་མེད་ཉིན་མོ་ཇི་བཞིན་མཚན་དེ་
བཞིན༑ །ནོར་བུ་རིན་ཆེན་དམ་པས་དབང་བསྐུར་རོ། །ཨོཾ་མ་ཎི་རཏྣ་ཨ་བྷི་ཥིཉྩ་མཾ། གཟུགས་མཛེས་བལྟ་ན་སྡུག་ཅིང་ཚུལ་བཟང་མ། །ལྤགས་པའི་མདོག་ལེགས་འཇམ་ཞིང་དྲི་མཆོག་
ལྡན༑ །ཡིད་འོང་འདོད་དགུའི་རེག་བྱ་དང་ལྡན་པའི། །བཙུན་མོ་རིན་ཆེན་དམ་པས་དབང་བསྐུར་རོ། །ཨོ་ཝ་ཏི་རཏྣ་ཨ་བྷི་ཥིཉྩ་མཾ། གང་ཡང་རྒྱལ་ལ་མུ་ཏིག་མདངས་ལྡན་པའི། །གསེར་
སོགས་མང་པོ་ཐུབ་ལ་ཕུལ་བ་ལྟར། །བཟོད་ལྡན་མཚུངས་པའི་ཁྱིམ་བདག་ནོར་ལྡན་པའི། །བློན་པོ་རིན་ཆེན་དམ་པས་དབང་བསྐུར་རོ། །ཨོ་མཧཱ་ཏ་རཏྣརཏྣ་ཨ་བྷི་ཥིཉྩ་མཾ། ཡན་ལག་ཐམས་

ཅད་ལེགས་སྐྱེས་ས་ལ་ནི། །རབ་གནས་གངས་ཅན་རི་འདྲ་གླང་པོ་ཆེ། །རྒྱལ་པོ་ལ་འོས་མཁའ་ལ་རབ་འགྲོ་བའི། །གླང་པོ་རིན་ཆེན་དམ་པས་དབང་བསྐུར་རོ། །ཨོ་ཧསྟི་རཏྣརཏྣ་ཨ་བྷི་ཥིཉྩ་
མཾ༑ ཐོ་རངས་དུས་སུ་ཕྱོགས་རྣམས་མ་ལུས་པའི། །ས་རྣམས་བསྐོར་ཏེ་སླར་ཡང་ལྡོག་ནུས་པའི། །རྨ་བྱའི་མགྲིན་པའི་སྤུ་ལྟར་ཡིད་འོང་བའི། །རྟ་མཆོག་རིན་ཆེན་དམ་པས་དབང་བསྐུར་
རོ༑ །ཨོཾ་ཏུ་རཾ་ག་ཨཤྭ་རཏྣརཏྣ་ཨ་བྷི་ཥིཉྩ་ཥི་མཾ། འགྲོ་དང་ལྡོག་དང་ཀུན་ནས་འོང་འགྱུར་བའི། །མ་ལུས་བདུད་དཔུང་འཇིགས་པར་བྱེད་པ་སྟེ། །དཔའ་བརྟན་འབྱོར་པའི་དཔུང་དང་བཅས་པ་
ཡི༑ །དམག་དཔོན་རིན་ཆེན་དམ་པས་དབང་བསྐུར་རོ། །ༀ་ཁཌྒ་རཏྣ་ཨ་བྷི་ཥིཉྩ་མཾ། ཞེས་བརྗོད་པས་གནས་སྐབས་སུ་འཁོར་ལོས་བསྒྱུར་བའི་རྒྱལ་སྲས་དང་། མཐར་ཐུག་ཆོས་ཀྱི་རྒྱལ་པོ་རྣམ་སྣང་གི་གོ་འཕང་ཐོབ་
པར་འགྱུར་རོ། །ཞེས་བསྒོས་ལ་བཀའི་དབང་སྟེ། དེ་ནས་དབུ་རྒྱན་རྩ་འཆིང་དར་དཔྱངས་རྣམས་ཕུད་ལ། ཚེ་འདིའི་བདེ་བ་མ་ལུས་དང་། །འཇིག་རྟེན་ཕྱི་མའི་བདེ་མཆོག་དང་། །སངས་རྒྱས་ཉིད་ཀྱང་ཐོབ་
འགྱུར་ན། །ལྷ་ཡི་བདེ་བ་སྨོས་ཅི་དགོས། །སངས་རྒྱས་ཀུན་དང་བླ་མར་མཉམ། །རྡོ་རྗེ་སློབ་དཔོན་བརྙས་ན་ནི། །རྟག་ཏུ་སྡུག་བསྔལ་ཐོབ་འགྱུར་བས། །སློབ་དཔོན་ཉིད་ལ་བརྙས་མི་

༄༅།     །བྱ། །རྡོ་རྗེ་སྤུན་དང་སྲིང་མོ་དང་། །རྡོ་རྗེ་མ་རྣམས་ཉིད་ལ་ནི། །རྣལ་འབྱོར་ཅན་གྱིས་བརྙས་མི་བྱ། །རྟག་ཏུ་འཁོན་དང་བཅུག་མི་བྱ། །དཀོན་མཆོག་གསུམ་ལ་
གནོད་བྱེད་ལ། །བཟོད་པ་བསྒོམ་པར་མི་བྱའོ། །བླ་མ་སྨོད་བརྩོན་མ་རུངས་དང་། །དམ་ཚིག་ལས་ནི་འདའ་བ་དང༌། །དེ་སོགས་བྱེད་པ་ཚར་བཅད་ན། །གྲུབ་འགྱུར་ཞེས་ནི་ཀུན་རིག་
གསུངས། །སེམས་ཅན་ཀུན་ལ་ཤས་ཆེར་ཆགས། །བསྒྲུབ་ན་མྱུར་དུ་འགྲུབ་པར་འགྱུར། །ཞེས་པས་དམ་ཚིག་བསྲུང་བར་གདམས་ནས། ཐལ་མོ་སྦྱར་ཏེ། གཙོ་བོས་ཇི་ལྟར་བཀའ་སྩལ་པ། །དེ་དག་
ཐམས་ཅད་བདག་གིས་བགྱི། །ཞེས་ལན་གསུམ་གྱིས་ཁས་བླངས་ནས། ཨོཾ་བཛྲ་བྷུ་མི་ཨཱ༔ ཧཱུྃ་སོགས་མཎྜལ་ཚོམ་བུ་བདུན་མ་འབུལ་བ་ཐོག་མ་བཞིན་ལ། མ་ཚང་བ་མེད་པ་འདི་ཉིད། དབང་ཡོངས་སུ་རྫོགས་
པའི་གཏང་རག་ཏུ་དབུལ་བར་བགྱིའོ། །ཞེས་སོགས་ཀྱིས་ཕུལ་ནས། སློབ་དཔོན་གྱི་མཎྜལ་བཏེག་སྟེ། དེང་ནས་བརྩམ་སྟེ་བདག་བྲན་དུ། །ཁྱོད་ལ་བདག་ནི་དབུལ་ལགས་ན། །ཁྱོད་ཀྱི་སློབ་མར་གཟུང་
བ་དང་། །ཆ་ཡིས་ཀྱང་ནི་སྤྱད་དུ་གསོལ། །ཞེས་ལན་གསུམ་གྱིས་ཅི་ནུས་པའི་ཡོན་དབུལ་ལ། དབང་གི་ཚིག་རྒྱས་པར་སྤྲོ་ན་གཞན་ཕན་འོད་ཟེར་དུ་བལྟའོ།། །།བཞི་པ་བདག་བསྒྲུབ་ཅིང་བཟླས་པ་བྱ་བ་ནི། དབང་ཐོབ་པའི་

སྒྲུབ་པ་པོས། མདུན་གྱི་དཀྱིལ་འཁོར་ལ་དམིགས་ནས་བཟླས་པ་ཅུང་ཟད་བྱ་བ་ནི། ཨོཾ་སརྦ་བིཏ་སརྦ་ཨཱ་ཝ་ར་ཎཱ་བི་ཤོ་དྷ་ཡ་ཧ་ན་ཧཱུྃ་ཕཊ། ཨོཾ་སརྦ་བིཏ་ཧཱུྃ། ཨོཾ་སརྦ་བིཏ་ཕཊ། ཨོཾ་སརྦ་བིཏ་ཨཱ། ཨོཾ་སརྦ་
བིཏ་ཏྲ་ཐ། ཨོཾ་བུདྡྷ་ལོ་ཙ་ནི་ཧཱུྃ། ཨོཾ་བཛྲ་མཱ་མ་ཀཱི་ཏྲཱཾ། ཨོཾ་བཛྲ་པཱཎཱ་རེ་དེ་ཧི་དེཧི་སིདྡྷི་བོ་དྷི་ལོ་ཀི་ཏ་རི་པ་སྭཱཧཱ། ཨོཾ་བཛྲ་ཏཱ་རེ་ཏུཏྟཱ་རེ་ཏུ་རེ་ཧཱུྃ་ཧཱུྃ་ཧཱུྃ་སྭ་སྭ་སྭ་སྭཱཧཱ། ཨོཾ་བཛྲ་སཏྭ་ཧཱུྃ། ཨོཾ་བཛྲ་
ཝཱརཱ་ཛཱ་ཛཿ ཨོཾ་བཛྲ་རཱ་ག་ཧོཿ ཨོཾ་བཛྲ་སཱ་དྷཱུུ་དྷཱུ། ཨོཾ་བཛྲ་རཏྣ་ཏྲཱཾ། ཨོཾ་བཛྲ་ཏེ་ཛ་ཪྻ། ཨོཾ་བཛྲ་ཀེ་ཏུ་བྷྲི། ཨོཾ་བཛྲ་ཧ་ས་ཧཱ། ཨོཾ་བཛྲ་དྷརྨ་ཧྲཱིཿ ཨོྃ་བཛྲ་ཏིཀྵཎ་དྷཱི། ཨོཾ་བཛྲ་ཧེ་ཏུ་
ཀྲུཾ༑ ཨོཾ་བཛྲ་བྷཱ་ཥ་བྷཱ། ཨོཾ་བཛྲ་ཀརྨ་ཀཾ། ཨོཾ་བཛྲ་རཀྵ་རཾ། ཨོཾ་བཛྲ་ཡཀྵ་ཀྵཾ། ཨོཾ་བཛྲ་སན་དྷི་སཾ། ཨོཾ་བཛྲ་ལཱ་སྱེ་ཧཱུྃ། ཨོཾ་བཛྲ་མཱ་ལེ་ཏྲཱཾ། ཨོཾ་བཛྲ་གཱི་ཏི་ཧྲཱིཿ ཨོྃ་བཛྲ་ནིརྟི་ཨཱཿ ཨོཾ་
བཛྲ་དྷུ་པེ་ཧཱུྃ། ཨོཾ་བཛྲ་པུཥྤེ་ཏྲཱཾ།། ཨོཾ་བཛྲ་ཨ་ལོ་ཀེ་ཧྲཱིཿ  ཨོཾ་བཛྲ་གནྡྷེ་ཨཱཿ  ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཏྲ་བཾ། ཨོཾ་བཛྲ་ཨ་བེ་ཤ་ཨཱཿ  ཞེས་པའི་བར་དང་།࿚ཕྱག་ལེན་ལ་
གོང་གི་སྔགས་འདི་རྣམས་ཚར་རེ་དང་རྩ་རིག་ཚར་གསུམ་མཛད་པ་མཐོང་། ཨོཾ་ན་མོ་བྷ་ག་སོགས་རྩ་རིག་བརྗོད་ལ། དེ་ནས་རྡོ་རྗེ་འཛིན་མའི་ཕྱག་རྒྱ་དང་བཅས་པས། ཨོཾ་བཛྲ་ས་མ་ཡ་ཧཱུྃ། ཞེས་བརྗོད་པས་དཀྱིལ་འཁོར་དུ་ཞུགས་ལ། ཨོཾ་

༄༅།     །བཛྲ་དྷ་ར་ཅེས་པས་སྦྱོང་རྒྱལ་དང་བདག་ཐ་མི་དད་དུ་བསམ། དེ་བཞིན་དུ། རཏྣ་དྷ་རས་རྒྱལ་མཆོག པདྨ་དྷ་རས་ཤཱཀྱ་ཐུབ་པ། བི་ཤོ་དྷ་རས་དཀྱིལ་འཁོར་གྱི་མེ་ཏོག་ཆེར་རྒྱས་དང་བདག་ཐ་མི་
དད་པའི་ང་རྒྱལ་གཟུང་། ཏ་ཐཱ་ག་ཏ་ས་མ་ཡ་མ་ཏི་ཀྲ་མ་ཏ། ཏ་ཐཱ་ག་ཏ་ས་མ་ཡ་དྷ་ར་ཨཱཏྨ་ཀོ྅ཧཾ། ཞེས་པས་དཀྱིལ་འཁོར་གྱི་ལྷ་ཐམས་ཅད་སྤྲོ་བ་པོ་རྣམ་སྣང་དང་བདག་ཐ་མི་དད་ཅིང་དགོངས་པ་གཅིག་པར་བསམས་
ལ༑ ཨོ་བཛྲ་དྷ་ར། རཏྣ་དྷ་ར། པདྨ་དྷ་ར། བི་ཤོ་དྷ་ར། ཏ་ཐཱ་ག་ཏ་ས་མ་ཡ་མ་ཏི་ཀྲ་མ་ཏ། ཏ་ཐཱ་ག་ཏ་ས་མ་ཡ་དྷ་ར་ཨཱཏྨ་ཀོ྅ཧཾ། ཞེས་ལན་གསུམ་བརྗོད་ཅིང་ང་རྒྱལ་གཟུང་ངོ༌། །དེ་ནས། རང་
ཉིད་རྡོ་རྗེ་སེམས་དཔའི་རྣམ་པས་གཙོ་བོའི་ཐུགས་ཀ་ནས་འཐོན་ཏེ་སྔར་གྱི་གནས་སུ་འཁོད་པར་གྱུར། ཞེས་བརྗོད། དཀྱིལ་འཁོར་བརྟན་པའི་ཆེད་དུ་རྩ་རིག་ཅི་ནུས་བཟླས་ཤིང་། ཨོཾ་སརྦ་བིཏ་སརྦ་ཨཱ་ཝ་ར་ཎཱ་
བི་ཤོ་དྷ་ཡ་ཧ་ན་ཧཱུྃ་ཕཊ། ཨོཾ་སརྦ་བིཏ་ཧཱུྃ། ཨོཾ་སརྦ་བིཏ་ཕཊ། ཨོཾ་སརྦ་བིཏ་ཨཱ། ཨོཾ་སརྦ་བིཏ་ཏྲ་ཐ། ཨོཾ་བུདྡྷ་ལོ་ཙ་ནི་ཧཱུྃ། ཨོཾ་བཛྲ་མཱ་མ་ཀཱི་ཏྲཱཾ། ཨོཾ་བཛྲ་པཱཎྜ་རེ་དེ་ཧི་དེ་ཧི་སིདྡྷི་བོ་དྷི་ལོ་
ཀི་ཏ་རཾ་པ་སྭཱཧཱ། ཨོཾ་བཛྲ་ཏཱ་རེ་ཏུཏྟ་རེ་ཏུ་རེ་ཧཱུྃ་ཧཱུྃ་ཧཱུྃ་སྭ་སྭ་སྭ་སྭཱ་ཧཱ། ཨོཾ་བཛྲ་སཏྭ་ཧཱུྃ། ཨོཾ་བཛྲ་རཱ་ཛཱ་ཛཿ ཨོཾ་བཛྲ་རཱ་ག་ཧོ༔ ཨོཾ་བཛྲ་སཱ་དྷུ་དྷུ། ཨོཾ་བཛྲ་རཏྣ་ཏྲཱཾ། ཨོཾ་བཛྲ་ཏེ་ཛ་ཪྻ། ཨོཾ་

བཛྲ་ཀེ་ཏུ་བྷྲི། ཨོཾ་བཛྲ་ཧ་ས་ཧཱ། ཨོཾ་བཛྲ་དྷརྨ་ཧྲཱིཿ ཨོཾ་བཛྲ་ཏིཀྵ་ཎ་དྷཱི། ཨོཾ་བཛྲ་ཧེ་ཏུ་ཀྲུཾ། ཨོཾ་བཛྲ་བྷཱ་ཥ་བྷཱ། ཨོཾ་བཛྲ་ཀརྨ་ཀཾ། ཨོཾ་བཛྲ་ཡཀྵ་རཾ། ཨོཾ་བཛྲ་ཡཀྵ་ཀྵཾ། ཨོཾ་བཛྲ་སན་དྷི་
སཾ༑ ཨོཾ་བཛྲ་ལཱ་སྱེ་ཧཱུྃ། ཨོཾ་བཛྲམཱ་ལེ་ཏྲཱཾ། ཧཱུྃ ཨོཾ་བཛྲ་གཱི་ཏི་ཧྲཱིཿ ཨོཾ་བཛྲ་ནིརྟི་ཨཱཿ ཨོཾ་བཛྲ་དྷཱུ་པེ་ཧཱུྃ། ཨོཾ་བཛྲ་པུཥྤེ་ཏྲཱཾ། ཨོཾ་བཛྲ་ཨ་ལོ་ཀེ་ཧྲཱིཿ ཨོཾ་བཛྲ་གནྡྷེ་ཨཱཿ ཨོཾ་བཛྲ་ཨཾ་ཀུ་ཤ་
ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཏྲ་བཾ། ཨོ་བཛྲ་ཨ་བེ་ཤ་ཨཱ༔ ཞེས་པའི་བར་ཚར་གསུམ་རེ་བཟླས་ལ། ཨོཾ་ན་མོ་བྷ་ག་སོགས་རྩ་རིགས་ཚར་ལྔ། རྟེན་དང་བརྟེན་པར་བཅས་པའི་དཀྱིལ་འཁོར་པ་
ཐམས་ཅད་བརྟན་པར་བཞུགས་ནས་དམིགས་ཡུལ་གྱིས་གཙོ་བྱས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་སྦྱང་དུ་གསོལ། ཞེས་གསོལ་བ་བཏབ་བོ།། ༼༈ །གཉིས་པ་
སློབ་མ་རྗེས་སུ་གཟུང་བ་ལ་གཉིས། ཚེ་ལྡན་དབང་གིས་རྗེས་སུ་གཟུང་བ། ཚེ་འདས་སྡིག་སྦྱོང་ཐམས་ཅད་ཀྱིས་རྗེས་སུ་གཟུང་བ་ལས། །དང་པོ་གཞན་ལས་ཤེས་པར་བྱ།༽ ༈ །གཉིས་པ་ནི། གནས་སྐབས་འགའ་ཞིག་ཏུ་ཚེ་འདས་རྗེས་
སུ་འཛིན་ན། སྔར་སྦྱོང་བའི་སྐབས་སུ་དཀྱིལ་འཁོར་གྱི་ལྷོ་ཕྱོགས་སུ། སྦྱོང་སྟེགས་ཁྲུ་གང་བའི་པདྨ་དཀར་པོ་འདབ་བརྒྱད་ཀྱི་དབུས་སུ་འཁོར་ལོ་སྔོན་པོ་རྩིབས་བརྒྱད་པ་བྲི། དེའི་སྟེང་དུ་རོའམ། རུས་པའམ། གཟུགས་བྲིས་པའམ། གོས་

༄༅།     །སམ། རུས་པ་ལས་བྱས་པའི་སཱཙྪའམ། མིང་བྱང་བཞག་པ་བྱའོ། །ཞེས་གསུངས་པ་བཞིན། དེང་སང་ཕྱག་ལེན་ལ། གཤིན་པོའི་དྲི་གོས་ལ་སྐེ་རགས་སོགས་བཅིངས་པའི་གསོན་པོའི་གཟུགས་འདྲ་བར་
བྱས་པ་སྦྱོང་སྟེགས་ཀྱི་སྟེང་དུ་བཞག དེ་ལ། མིང་བྱང་ཤོག་བུ་སྲབ་མོ་ལ་ཚེ་འདས་ལྷར་བསྐྱེད་པས། པདྨ་དང་ཟླ་བའི་གདན་གྱི་སྟེང་དུ། ཚེ་འདས་གང་ཡིན་པ་དེའི་གཟུགས་དང་། མ་གྲུབ་ན་མིང་དང་པོ་སྟེ། ས་བོན་ཎི་དབུ་ཅན་གྱིས་བྲིས་
པ་ལ།མིའི་ས་བོན་ལ་ཎི་བྲི་བ་ལམ་འབྲས་པའི་གཞུང་བཤད་སོགས་ལས་བཤད་ཅིང་། ནྲི་འདྲི་བ་སྒྲ་པའི་ལུགས་ཡིན་པས། བླ་མ་གོང་མ་རྣམས་ཕྱག་ལེན་ལ་གཉིས་ཀ་མཛད་པས་གང་བདེ་བྱས་པས་ཆོག་ལ། དཔལ་ཨེ་ཝཾ་པ་ཆེན་པོ་ཆོས་ཀྱི་རྗེ་དཔལ་ལྡན་དོན་གྲུབ་པའི་གསུང་ལས་ཐོས་
སོ།། འོད་ཀོར་པ་ཊ་སོགས་ཀྱིས་བསྐོར་པའི་སྟེང་དུ། གདུགས་དར་དཔྱངས་སོགས་ཀྱིས་བརྒྱན་པ་བྲི། དེའི་རྒྱབ་ལ་ཚེ་ལས་འདས་པ་མིང་འདི་ཞེས་བགྱི་བ། དུས་འདི་ནས་གཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། བཅོམ་
ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་ཀྱི་ལྷ་ཚོགས་འཁོར་དང་བཅས་པ་དང་། ཁྱད་པར་དུ་བྱང་ཆུབ་སེམས་དཔའ་ཉེ་བའི་སྲས་བརྒྱད་འཁོར་དང་བཅས་པ་རྣམས་ལ་ཕྱག་འཚལ་ཞིང་
སྐྱབས་སུ་མཆིའོ། །སྡིག་པ་སྦྱང་དུ་གསོལ། ལམ་བསྟན་དུ་གསོལ། མྱུར་དུ་རྣམ་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་བྲིས་པའི་མིང་བྱང་སྨྱུག་མ་ལ་སྦྲགས་པ་བཙུགས་ཏེ་སློབ་དཔོན་ལ་

ཁ་ཕྱོགས་པར་བཤམས། གཞན་ཡང་སྦྱང་བའི་གཏོར་མ་ནི་མཐེབ་ཀྱུ་ལ་དཀར་རྒྱན་རྒྱབ་པ་གསུམ། ཏིང་ལོ་དང་ཆང་བུ་གསུམ། ཏིལ་ནག་པོ། ཡུངས་ཀར་རམ་བྱེ་མ། གུ་གུལ། ཁྲུས་གཞོང་། མེ་ལོང་། སྐུ་ཕྱིས་རྣམས་དང་། དབང་
བསྐུར་ཚེ་དབུ་རྒྱན་ལ་སོགས་པའི་དབང་རྫས་རྣམས་གོང་ཚེ་ལྡན་གྱི་སྐབས་ལྟར་རེ་རེ་བཤམས་ཤིང་། སྐབས་སུ་བབས་པ་དང་། འཇིམ་རློན་རྡོག་པ་ཙམ་ཞིག་གཞན་ཡང་གཤིན་དོན་ལ་དགོས་པའི་ཡོ་བྱད་ཐམས་ཅད་མ་ཚང་བ་མེད་པ། འདུ་བྱའོ། །དེ་
ནས་བདག་འཇུག་ཡན་ཆད་རྫོགས་པར་བྱས་ལ། ཨོཾ་བཛྲ་དྷ་ར་སོགས་ཀྱིས་བདག་བསྒྲུབ་ཅིང་བཟླས་པའི་བར་དཀྱུས་བཞིན་ཉམས་སུ་བླངས་ལ། བཟླས་པའི་སྐབས་རྣམས། བྱེ་མ་འམ་ཡུངས་ཀར་ལ་སྔགས་ཀྱི་ནུས་པ་བསྡུས་ལ་བཞག་
གོ དེ་ནས་རྟེན་བསྐྱེད་པར་བྱ་སྟེ། མདུན་དུ་བཤམས་པའི་མིང་བྱང་ལ་དམིགས་ནས། རྡོ་རྗེ་གནོད་སྦྱིན་གྱི་ཕྱག་རྒྱ་བཅས་ལ།࿚ཕྱག་ལེན་ལ་དཔོན་སློབ་ཐམས་ཅད་ཀྱི་དབུ་ཞྭ་རྣམས་བཞེས་ནས། ཨོཾ་བཛྲ་ཡཀྵ་ཧཱུྃ་གིས་བསང་། ཨོ་ཤུ་ནྱཱ་ཏཱ་ཛྙཱ་ན་
བཛྲ་སྭ་བྷཱ་ཝ་ཨཱཏྨ་ཀོ྅ཧཾ་གིས་སྟོང་པར་སྦྱངས། སྟོང་པའི་ངང་ལས་དཀྱིལ་འཁོར་གྱི་ལྷོ་ཕྱོགས་སུ་སྦྱོང་སྟེགས་ཀྱི་པདྨ་དཀར་པོ་འདབ་མ་བརྒྱད་པའི་དབུས་སུ། འཁོར་ལོ་སྔོན་པོ་རྩིབས་བརྒྱུད་
པའི་ལྟེ་བའི་སྟེང་དུ། ཚེ་འདས་ཀྱི་མིང་ཡིག་དང་པོའམ། ཕྱག་ལེན་ལ་འདི་མཛད་དོ། ཎི་ལས་འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་࿚ཕྱག་ལེན་ལ་མིང་འདི་ཞེས་བགྱི་བའི་གནས་སྐབས་སུ། ཚེ་འདས་

༄༅།      །གང་ཡིན་པ་དེའི་མིང་ནས་བརྗོད་ཅིང་། འདི་འོག་མ་རྣམས་ལའང་ཤེས་པར་བྱའོ།། ཞེས་བགྱི་བ་ཕུང་པོ་དང་ཁམས་དང་སྐྱེ་མཆེད་ཐམས་ཅད་ཡོངས་སུ་རྫོགས་པ་གསོན་པོའི་རྣམ་པ་ཇི་ལྟ་བ་
བཞིན་དུ་གྱུར་པར་བསམས་ལ། རང་གི་སྙིང་གའི་ཧཱུྃ་དང་། ཚེ་འདས་ཀྱི་སྙིང་གའི་ཎི་ལས་འོད་ཟེར་འཕྲོས་པས་འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་པའི་རྣམ་
པར་ཤེས་པ་ཁམས་གསུམ་གང་ན་གནས་པ་ནས་བཀུག་པར་གྱུར་པར་བསམ། ཁམས་གསུམ་རྣམ་རྒྱལ་གྱི་ཕྱག་རྒྱ་བཅས་ལ། ངག་ཏུ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་
པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི་བཀའ་བདེན་པ་དང་། ཆོས་ཀྱི་བཀའ་བདེན་པ་དང་། དགེ་འདུན་གྱི་བཀའ་བདེན་པ་དང་། གསང་སྔགས་དང་རིག་སྔགས་ཀྱི་རྒྱལ་པོ་ཁྲོ་
བོ་དང་ཁྲོ་མོ་རྣམས་ཀྱི་བཀའ་བདེན་པ་དང་། ཁྱད་པར་དུ་ཡང་བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་ཀྱི་ལྷ་ཚོགས་འཁོར་
དང་བཅས་པ་རྣམས་ཀྱི་བཀའ་བདེན་པ་དང་། བདེན་པ་ཆེན་པོའི་བྱིན་གྱིས་རླབས་ཀྱིས། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བ་ཁམས་གསུམ་སྐྱེ་

གནས་བཞི་རིགས་དྲུག་གང་ན་གནས་ཀྱང་སྐད་ཅིག་ལ་འདིར་མཆིས་པར་གྱུར་ཅིག ཚར་གཅིག་དང་། ཨོཾ་ཊཀྐི་ཧཱུྃ་ཛཿ ཅེས་ལན་གསུམ་བརྗོད། ཨོཾ་ཤོ་དྷ་ནེ་ཤོ་དྷ་ནེ་སརྦ་པཱ་པཾ་ཨ་པ་ན་ཡེ་ཧཱུྃ། ཞེས་
པས་བར་དོའམ་རིགས་དྲུག་གང་ན་གནས་པ་ནས་བཀུག་ནས་རྟེན་ལ་ཐིམ་པར་བསམ་མོ། །དེ་ནས་སྡིག་པ་དང་བྲལ་བའི་ཕྱིར། ལག་པ་རྡོ་རྗེ་བསྡམ་པ་ལས། གུང་མོ་གཉིས་སྦྱར་ལ། ཐ་མ་བཞི་རྩེ་སྤྲད་པ་མཉེ་ཞིང་། ཨོཾ་སརྦ་བིཏ་སརྦ་
པཱ་པཾ་བི་ཤོ་དྷ་ནི་ཧཱུྃ་ཕཊ་སྭཱཧཱ། ཨོཾ་སརྦ་བིཏ་ཏྲ་ཐ། ཨོཾ་བཛྲ་པཱ་ནི་བི་སྥོ་ཊ་ཡ། སརྦ་ཨ་པ་ཡ། བནྡྷ་ནི་པྲ་མོ་ཀྵ་ཡ། སརྦ་ཨཱ་པ་ཡ་ག་ཏི་བྷྱཿ སརྦ་སཏཱ་ན། སརྦ་ཏ་ཐཱ་ག་ཏ་བཛྲ་ས་མ་ཡ་ཏྲ་
ཐ༑ ཅེས་བརྗོད་པས་སྡིག་པ་དོར་ལ། རྡོ་རྗེ་བསྡམ་པ་བྲལ་ཞིང་། ཨོཾ་བཛྲ་བནྡྷ་ཏྲ་ཐ། ལན་གསུམ་གྱིས་སྡིག་པ་བྲལ་ནས་རྡོ་རྗེ་ཁུ་ཚུར་གཉིས་སྙིང་ག མགྲིན་པ། སྤྱི་བོ། ཁ་ལ་སོགས་པ། སྔར་སྨོས་དབང་གི་སྐབས་སུ། པའི་
གནས་ཉི་ཤུ་རྩ་གཉིས་སུ་གཏུགས་བས་བྱིན་གྱིས་བརླབས་པར་བསམ་ཞིང་། ཨོཾ་སརྦ་བིད་བཛྲ་ཨ་དྷི་ཏི༌ཛྙཱ་ན་ས་མ་ཡེ་ཧཱུྃ།࿚དེང་སང་ཚར་གསུམ་ཙམ་ལས་བརྗོད་པའི་སྲོལ་མི་འདུག ཞེས་བརྗོད་ལ། འཇིག་རྟེན་འདི་ནས་འཇིག་རྟེན་
ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བའི་རྣམ་པར་ཤེས་པ་ཨ་དཀར་པོ་དྲི་མ་མེད་པ་གཅིག་ཏུ་གྱུར།࿚སྦྱང་རུང་ཟེར་མཁན་འདུག་ཀྱང་རྗེ་བཙུན་གྱི་གཞན་ཕན་འོད་ཟེར་དང་། གཞུང་འདི་ཉིད་དུ་མ་གསུངས་པས་མི་དགོས་

༄༅། །སོ།། ཞེས་བརྗོད་ཅིང་བསམ་ཞིང་། དེ་ནས་བགེགས་དང་སྡིག་པ་སྦྱང་བའི་ཕྱིར། སྦྱང་ཆས་རྣམས་མཐོང་བ་བརྒྱུད་པའི་ཕྱག་ལེན་ལྟར་བཤམས་ལ། ལས་ཀྱི་སློབ་མས། གཏོར་མ་རྟེན་ལ་གཡས་སུ་
བསྐོར་ཞིང༌། དཔོན་སློབ་རྣམས་ཀྱིས་ལག་གཡས་སྐྱབས་སྦྱིན་གྱི་ཕྱག་རྒྱ་བསྐོར་ཞིང་མཐར་མཆོག་སྦྱིན་གྱི་ཕྱག་རྒྱ་དང་བཅས་པས་སེ་གོལ་གཏོག་ཅིང་། ཨོཾ་སརྦ་བིགྷྣན་ན་མཿ སརྦ་ཏ་ཐཱ་ག་ཏེ་བྷྱོ་བི་ཤོ་མུ་ཁེ་བྷྱཿ སརྦ་ཐཱ་ཁཾ་
ཨུཏྤ་ཏེ། སྥ་ར་ཎ་ཨི་མཾ་ག་ག་ན་ཁཾ་གྲྀཧྣེ་དཾ་བ་ལྱཱ་དི་སྭཱཧཱ། ཞེས་པས་ལན་གསུམ་གྱིས་ཞི་བས་སྦྱང་། ཏིང་ལོ་དང་ཆང་བུ་རྟེན་ལ་བསྐོར་ཞིང་། རྡོ་རྗེ་གསོར་ལ། སུམྦྷ་ནི་སོགས་བརྗོད་པ་ལན་གསུམ་གྱི་མཐར། འཇིག་
རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བ་ལ། གསོན་གྱི་དུས་ན་ཚེ་གནས་པ་ལ་བར་དུ་གཅོད་ཅིང་། གཤིན་གྱི་དུས་ན་སྡིག་པ་སྦྱོང་བ་ལ་བར་དུ་གཅོད་པར་བྱེད་
པའི་གདོན་བགེགས་ལོག་པར་འདྲེན་པ་ཐམས་ཅད་གཏོར་མས་ལམ་རྔན། ཏིང་ལོས་ལམ་སྒྲོན། ཆང་བུ་ལམ་རྒྱགས་ཀྱི་ཚུལ་དུ་ཁྱེར་ལ་ས་ཕྱོགས་འདིར་མ་གནས་པར་གཞན་དུ་སོང་
ཤིག ཅེས་བརྗོད་པས། ཞི་དྲག་ཕྱེད་མས་སྦྱངས་ཏེ། དེ་ནས། རང་གི་སྙིང་ག་ནས་འོད་ཟེར་འཕྲོས་པས་ཁྲོ་བོ་མེ་ལྟར་འབར་བ་ལ་ཡེ་ཤེས་ཀྱི་ཁྲོ་བོའི་ཚོགས་དཔག་ཏུ་མེད་པས་བསྐོར་བ་ཨོ་བཛྲ་མ་ཧཱ་ཀྲོ་

དྷ་རཱ་ཛཱ་ས་པཱ་རི་ཝཱ་ར་ཨོཾ་བཛྲ་ས་མཱ་ཛཿ ཞེས་རྡོ་རྗེ་བསྡུ་བའི་ཕྱག་རྒྱ་དང་བཅས་པས་སྤྱན་དྲངས་པར་བསམས་ལ། ཚིགས་བཅད་རེའི་མཇུག་ཏུ་རྡོ་རྗེ་གཡབ་ཅིང་དྲིལ་བུ་གསིལ་ལ། ཧཱུྃ་ཡེ་ཤེས་བསྐལ་པ་མེ་ལྟར་འབར་བའི་
འོད༑ །མ་རིག་འདོད་པའི་མུན་ཁམས་ཐམས་ཅད་བསྲེག །ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། །དཔའ་བོ་ཆེན་པོ་དཔའ་མཚན་སྟག་ལྤགས་ཅན། །ལོག་འདྲེན་སྲིན་པོའི་
མཐའ་གནོན་དགྲ་འདུལ་བ། །རིག་པའི་རྒྱལ་པོ་ཁྲོ་བོ་བཞུགས་སོ་འཚལ། །ལོག་འདྲེན་འདུལ་བའི་སླད་དུ་སྤྱན་འདྲེན་ན། །འགྲོ་བའི་དོན་དུ་མཆོད་ཀྱིས་གཤེགས་སུ་གསོལ། །ཨོཾ་བཛྲ་ཀྲོ་དྷ་
རཱ་ཛཱ་ས་པཱ་རི་ཝཱ་ར་ཨེ་བྱེ་ཧི་ས་མཱ་ཛཿ ཞེས་པས་སྤྱན་དྲངས། པདྨའི་ཕྱག་རྒྱ་དང་བཅས་པས། ཨོཾ་བཛྲ་ཀ་མ་ལཱ་ཡ་སྟྭཾ་གྱིས་གདན་དབུལ། སོ་སོའི་ཕྱག་རྒྱ་དང་བཅས་པས། ཨོཾ་ཨརྒྷཾ། པུཥྤེ།  དྷཱུ་པེ། ཨཱ་ལོ་
ཀེ༑ གནྡྷེ། ནེེེེ་ཝི་དྱཱ། ཤབྡ་ཨཱཿ ཧཱུྃ་གིས་མཆོད། ཚིགས་བཅད་རེ་ལ་གཡས་རྡོ་རྗེ་ཐལ་མོ་ནུ་མ་གཡས་པའི་སྟེང་། གཡོན་དྲིལ་བུ་བཅད་གཏུབ་ཏུ་དཀྲོལ་བའི་ཕྱག་ལེན་ལ་ཡོ་ག་མཚན་བརྒྱའི་སྐབས་ལྟར་ཕྱག་ཆེན་ལྔ་དྲིལ་གསིལ་གསུམ་དང་
བཅས་པ་མཛད་དོ།། ཚེ་རྡོ་རྗེ་གསོར་བར་བྱའོ། །དམིགས་བསལ་མེད་པ་རྣམས་ལ་འདི་བཞིན་ནོ། ཧཱུྃ་ཆོས་ཉིད་སྟོང་པ་གཉིས་མེད་ངང་ཉིད་ལས། །འཇིག་རྟེན་སྤྱོད་པའི་ཚུལ་ཡང་མི་སྤོངས་ཤིང་། །ཐབས་ལ་

༄༅། །མཁས་པས་འཇིགས་བྱེད་སྐུར་སྟོན་པ། །ཁྲོ་ཆེན་འབར་བའི་ཚོགས་ལ་ཕྱག་འཚལ་བསྟོད། །ཡེ་ཤེས་ཞི་བའི་ངང་ལས་མ་གཡོས་ཀྱང་། །སྐུ་ཡི་ཆ་ལུགས་ཟ་བྱེད་
རྔམ་སྟབས་ཅན། །གསུང་གི་ང་རོ་འབྲུག་སྟོང་ལྡིར་བའི་སྒྲས། །མ་ལུས་དབང་དུ་སྡུད་ལ་ཕྱག་འཚལ་བསྟོད། །ལྷག་པའི་ཡེ་ཤེས་རོལ་པ་སྟོན་མཛད་ཅིང་། །བསྡིགས་པའི་མཚོན་ཆ་སྣ་
ཚོགས་ཕྱག་ན་བསྣམས། །ཉོན་མོངས་དུག་ཅན་རྩད་ནས་འཇོམས་མཛད་པ། །སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་བསྟོད། །བསྐལ་པ་མེ་ལྟར་འབར་བའི་ཀློང་དཀྱིལ་ན། །དཔའ་བོ་
སྟང་སྟབས་བརྐྱང་བསྐུམ་ཚུལ་དུ་བཞུགས། །ཉི་ཟླ་འབར་བའི་སྤྱན་གྱི་སྡང་མིག་གིས། །བགེགས་དཔུང་བསྲེག་པར་མཛད་ལ་ཕྱག་འཚལ་བསྟོད། །གཏུམ་ཆེན་དུས་མཐའི་མེ་ལྟར་གཟི་
བརྗིད་འབར། །གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། །རྔམ་པའི་ང་རོ་འབྲུག་སྟོང་སྒྲ་བཞིན་སྒྲོགས། །ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་བསྟོད། །འཇིགས་པའི་ཧཱུྃ་
སྒྲ་ངེས་སྒྲོགས་ཤིང་། །བགེགས་རྣམས་མ་ལུས་འཇོམས་མཛད་པ། །དངོས་གྲུབ་མ་ལུས་སྩོལ་བའི་ལྷ། །བགེགས་ཀྱི་སྒྲ་ལ་ཕྱག་འཚལ་བསྟོད། །ཅེས་པས་བསྟོད་དོ། །རྡོར་དྲིལ་འཛིན་པས་ཁམས་

གསུམ་རྣམ་རྒྱལ་གྱི་ཕྱག་རྒྱ་བཅས་ལ། ན་མོ་རྗེ་བཙུན་རྩ་བ་དང་ཞེས་པ་ནས། བདེན་པ་ཆེན་པོའི་བྱིན་གྱིས་རླབས་ཀྱིས་ཞེས་པའི་བར་གོང་དང་འདྲ་བ་ལས། འཇིག་རྟེན་འདི་ནས་འཇིག་རྟེན་ཕ་དཔལ་ཨེ་ཝཾ་པ་རྣམས་
འཇིགས་པའི་ཧཱུྃ་སྒྲ་བདེན་པ་བརྗོད་པ་རེ་རེའི་འགོར་ཚར་རེ་མཛད་ཀྱང་། གོང་དུ་བསྟོད་པའི་མཇུག་ཏུ་ཚར་གསུམ་གྱི་སྒྲོལ་ནས་མཛད་པ་ནི། སྔགས་འཆང་ངག་གི་དབང་པོའི་རབ་གནས་ཀྱི་ཆོ་ག་ནས་ཀྱང་བཤད་ཅིང་། ཕྱག་ལེན་ལའང་མཛད་པ་མཐོང་བས་འདི་ལྟར་བདེའོ།། རོལ་ཏུ་ཚེ་
ལས་འདས་པ་མིང་འདི་ཞེས་བགྱི་བ་ལ་གསོན་གྱི་དུས་ན་ཚེ་གནས་པ་ལ་བར་དུ་གཅོད་པ་དང་། གཤིན་གྱི་དུས་ན་སྡིག་པ་སྦྱོང་བ་ལ་བར་དུ་གཅོད་པར་བྱེད་པའི་གདོན་བགེགས་ལོག་པར་འདྲེན་
པའི་ཚོགས་གང་ཡིན་པ་དེ་དག་ཐམས་ཅད་ལ་རྒྱུད་སྡེ་དང་མཐུན་པའི་སྦྱང་བ་རྣམ་པར་དག་པ་བྱས་ཟིན་པས། དེས་ཚིམ་པར་གྱིས་ལ་སའི་ཕྱོགས་འདིར་མ་གནས་པར་གཞན་དུ་སོང་
ཞིག གང་དག་མི་འགྲོ་བ་དེ་དག་ལ། དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ལས་བྱུང་བའི་ཁྲོ་བོའི་རྡོ་རྗེ་འབར་ཞིང་རབ་ཏུ་འབར་བ་འདིས་ཁྱེད་རྣམས་ཀྱི་མགོ་
བོ་ཚལ་པ་བརྒྱར་འགས་པར་བྱའོ། །ཞེས་དང་། རྟེན་ལ་གུ་གུལ་གྱིས་བདུག ཡུངས་ཀར་གྱིས་བྲབ། རོལ་མོ་དྲག་ཏུ་བྱ། སུམྦྷ་ནི་དང་། ཀྲོ་དྷ་སོགས་དྲག་སྔགས་མང་དུ་བརྗོད་པས་བགེགས་དང་བྲལ་བར་བསམ་པ་

༄༅།  །སྟེ། ལན་གསུམ་གྱིས་དྲག་པོའི་སྦྱང་བའོ། །དེ་ནས། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བའི་ཚེ་འཁོར་བ་ཐོག་མ་མེད་པ་ནས་
བསགས་པའི་སྡིག་པ་དང་སྒྲིབ་པ་ཐམས་ཅད་སྙིང་གར་ཡི་གེ་ཀཾ་ནག་པོའི་རྣམ་པར་གནས་པ་དེ་ཉིད་སྣ་སྒོར་སྡིག་པ་རྭ་ཅན་གྱི་རྣམ་པར་གྱུར་ཏེ། མདུན་གྱི་ཏིལ་འདི་ཉིད་ལ་ཡོངས་སུ་ཐིམ་པར་
གྱུར༑ དེ་ནས། ལག་པ་གཡས་པས་གཡས་དང་། གཡོན་པས་གཡོན། གཉིས་ཀས་གཡས་སུ་བསྐོར་ཞིང་གཡས་སུ་མེ་དང་གཡོན་དུ་ཆུ་དོར་བས་སྡིག་སྒྲིབ་ཐམས་ཅད་སྦྱང་བར་བསམ་ཞིང་། ཨོཾ་སརྦ་པཱ་པཾ་ད་ཧ་ན་བཛྲ་ཡེ་
སཱཧཱ། ཞེས་ལན་གསུམ་བརྗོད་ཅིང་། ལས་ཀྱི་སློབ་མས་ལག་པ་གཉིས་བསྣོལ་བས། ཏིང་མེ་དང་ཆུར་དོར་ལ་ལག་གཡས་ཀྱི་ཆུ་དང་གཡོན་གྱིས་མེ་ལ། མཐར་མེ་དེ་ནས་ཀྱང་ཆུ་ལ་ཅུང་ཟད་ཅིག་བླུག་སྟེ་ཕྱིར་དོར་ལ། འཇིག་རྟེན་འདི་
ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བའི་སྡིག་པ་དང་སྒྲིབ་པ་ཐམས་ཅད་ཤིནྟཾ་ཀུ་རུ་སྭཱཧཱ། དེ་ནས་གོང་དུ་སྔགས་བཏབ་པའི་བྱེ་མའམ། ཡུངས་ཀར་ཐོགས་ལ། འདིར་ཡང་། ཨོཾ་སརྦ་
བིཏ་སོགས་ནས་ལྷ་ཐམས་ཅད་ཀྱི་སྔགས་ཚར་རེ་དང་། རྩ་རིག་ཚར་གཅིག་ནི་ངེས་པར་ཅིས་ཀྱང་བཟླ་དགོས་ཤིང་། དེ་ཐམས་ཅད་ཀྱི་ནུས་པ་ཐིམ་པར་བསམ་ནས། རང་གིས་ཧུ་རྒྱབ་ལ། རུས་པའམ་མིང་བྱང་མདུན་དུ་བཞག་པ་

ལ། སྔགས་རེ་རེའི་མཇུག་ཏུ་ཐང་རེ་བྲབ་སྟེ། ཨོཾ་སརྦ་པཱ་པཾ་ད་ཧ་ན་བཛྲ་ཧཱུྃ་ཕཊ། ཨོཾ་སརྦ་པཱ་པཾ་བི་ཤོ་དྷ་ནི་བཛྲ་ཧཱུྃ་ཕཊ། ཨོཾ་སརྦ་ཀརྨ་ཨཱ་བ་ར་ཎཱ་ནི་བྷསྨི་ཀུ་རུ་ཧཱུྃ་ཕཊ། ཨོཾ་ཤྲཱི་བི་ནཱ་ཤ་ཡ་ཨཱ་བ་ར་ཎཱ་ནི་
ཧཱུྃ་ཕཊ། ཨོཾ་དྲུཾ་བི་ཤོ་དྷ་ཡ་ཨཱ་བ་ར་ཎཱ་ནི་ཧཱུྃ་ཕཊ། ༀ་ཛྭ་ལ་ཛྭ་ལ་ཏ་ཀ་ཏ་ཀ་ཧ་ན་ཧ་ན་ཨཱ་བ་ར་ཎཱ་ནི་ཧཱུྃ་ཕཊ། ཨོཾ་སྲུཾ་ས་ར་ས་ར་པྲ་ས་ར་སརྦ་ཨཱ་བ་ར་ཎཱ་ནི་ཧཱུྃ་ཕཊ། ཨོཾ་ཧཱུྃ་ཧ་ར་ཧ་ར་སརྦ་ཨཱ་བ་
ར་ཎཱ་ནི་ཧཱུྃ་ཕཊ། ཨོཾ་ཧཱུྃ་ཕཊ་སརྦ་ཨཱ་བ་ར་ཎཱ་ནི་བི་སྤོ་ཊ་ཡ་ཧཱུྃ་ཕཊ། ཨོཾ་བྷྲི་ཏ་བྷྲི་ཏ་སརྦ་ཨཱ་བ་ར་ཎཱ་ནི་ཧཱུྃ་ཕཊ། ཨོཾ་ཏྲ་ཊ་ཏྲ་ཊ་སརྦ་ཨཱ་བ་ར་ཎཱ་ནི་ཧཱུྃ་ཕཊ། ཨོཾ་ཙྪིནྡ་ཙྪིནྡ་སརྦ་ཨཱ་བ་ར་ཎཱ་ནི་ཧཱུྃ་
ཕཊ༑ ཨོ་ད་ཧ་ད་ཧ་སརྦ་ན་ར་ག་ཏེ་ཧེ་དུན་ཧཱུྃ་ཕཊ། ཨོཾ་པ་ཙ་པ་ཙ་སརྦ་པྲེ་ཏ་ག་ཏེ་ཧེ་དུན་ཧཱུྃ་ཕཊ། ཨོཾ་མ་ཐ་མ་ཐ་སརྦ་ཏི་ར་ཡ་ག་ག་ཏེ་ཧེ་དུན་ཧཱུྃ་ཕཊ། ཅེས་པ་རྣམས་ལན་གསུམ་བརྗོད་ནས། ན་མོ་
རཏྣ་ཏྲ་ཡཱ་ཡ།࿚།དཀོན་མཆོག་གསུམ་ལ་ཕྱག་འཚལ་ལོ།࿚ཨོཾ་ཀཾ་ཀ་ནི་ཀཾ་ཀ་ནི།࿚སྡིག་པ་རྣམས། རོ་ཙ་ནི་རོ་ཙ་ནི། སྲེགས་སྲེགས།࿚ཏྲོ་ཊ་ནི་ཏྲོ་ཊ་ནི། ཆོད་ཅིག་ཆོད་ཅིག࿚ཏཱ་ས་ནི་ཏྲཱ་ས་ནི། སྐྲག་པར་གྱིས་སྐྲག་པར་གྱིས། པྲ་ཏི་ཧ་ན་པྲ་ཏི་
ཧ་ན།࿚སོ་སོར་ཆོམས་སོ་སོར་ཆོམས། སརྦ་ཀརྨ་པ་རཾ་པ་རཱ་ཎི་མེ་སརྦ་སཏྭཱ་ནཱཉྩ་སྭཱཧཱ།࿚བདག་དང་སེམས་ཅན་ཐམས་ཅད་ཀྱི་ལས་གཅིག་ནས་གཅིག་ཏུ་བརྒྱུད་པ་ཐམས་ཅད། ཚར་གཅིག་དང་། འཇིག་རྟེན་འདི་ནས་འཇིག་རྟེན་ཕ་རོལ་ཏུ་

༄༅། །ཚེ་ལས་འདས་པ་མིང་འདི་ཞེས་བགྱི་བའི་སྡིག་པ་དང་སྒྲིབ་པ་ཐམས་ཅད་བྲལ་བའི་སྒོ་ནས་བྱང་ཞིང་དག་པར་གྱུར་ཅིག ཅེས་བརྗོད་དོ། །དེ་ནས་ལས་ཀྱི་སློབ་མས་སྐུ་ཕྱིས་ཕྲག་
པ་གཡོན་པར་བཀལ། ལག་པ་གཡོན་པས་མེ་ལོང་དཀྱིལ་འཁོར་ལ་བསྟན་ཅིང་། གཡས་དབང་གི་བུམ་པ་ཡོད་ན། མེ་ཏོག་ཆེར་རྒྱས་ཀྱི་བུམ་པ་དང་། མེད་ན་རྣམ་རྒྱལ་བུམ་པ་ཐོགས་ལ། ཐོག་མར་དཀྱིལ་འཁོར་ལ་ཁྲུས་གསོལ་བར་
བསམས་ལ། རྡོ་རྗེ་དྲིལ་བུ་འཛིན་པས། ཇི་ལྟར་བལྟམས་པ་སོགས་བརྗོད་ནས། རྡོ་རྗེ་དྲིལ་བུ་གསིལ་ཞིང་࿚དམིགས་གསལ་མ་གཏོགས་སྔགས་བརྗོད་པའི་སྐབས་སུ་དྲིལ་གསིལ་འོག་མ་རྣམས་ལའང་ཤེས་པར་བྱའོ།། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་
ཏ་ས་མ་ཡ་ཤྲཱི་ཧཱུྃ། འདི་ནི་ཁྲུས་མཆོག་དཔལ་དང་ལྡན། །ཐུགས་རྗེའི་ཆུ་ནི་བླ་ན་མེད། །བྱིན་རླབས་ཡེ་ཤེས་ཆུ་ཡིན་ཏེ། །ཅི་འདོད་དངོས་གྲུབ་སྩོལ་བར་མཛོད། །ཨོཾ་སརྦ་ཏ་ཐཱ་ག་ཏ་སོགས་པ
དང་། དེ་བཞིན་གཤེགས་པ་རྣམས་དང་དེ་སྲས་ལ། །རིན་ཆེན་བུམ་པ་མང་པོ་སྤོས་ཀྱི་ཆུ། །ཡིད་འོང་ལེགས་པར་བཀང་བའི་གླུ་དང་ནི། །རོལ་མོར་བཅས་པ་དུ་མས་སྐུ་ཁྲུས་གསོལ། །ཨོ་
སརྦ་ཏ་ཐཱ་ག་ཏ་འདི་ལ་རོལ་ཆེན་ཡང་མཛད། སོགས་ཀྱི་ཁྲུས་གསོལ། དེ་ནས་ལས་སློབ་ཀྱིས། ལག་པ་གཡས་པས་སྐུ་ཕྱིས་ཕྲག་པ་ནས་བླངས་ལ། དཀྱིལ་འཁོར་ལ་ཕྱིད་པའི་ཚུལ་བྱ་ཞིང་། དེ་དག་སྐུ་ལ་མཚུངས་པ་མེད་པའི་

གོས༑ །གཙང་ལ་དྲི་རབ་བསྒོས་པས་སྐུ་ཕྱིའོ། །འདི་ལ་དྲིལ་གསིལ་མི་མཛད།࿚ཨོཾ་ཧཱུྃ་ཏྲཱཾ་ཧྲཱཱི་ཨཱཿ ཀ་ཡ་བི་ཤོ་དྷ་ནི་སྭཱཧཱ། ཞེས་པས་སྐུ་ཕྱིའོ། །དེ་ནས་ལས་སློབ་ཀྱིས་སྐུ་ཕྱིས་དེ་ཉིད་ཅི་བདེར་བཞག་ལ། དཀྱིལ་འཁོར་ལ་
ཁྲུས་བྱས་པའི་ཆུ་དེ་སླར་ཡང་བུམ་པའི་ནང་བླུགས་ཏེ་བཟང་ཁྲུས་སོ། །དེ་ནས་ངན་ཁྲུས་ནི། མིང་བྱང་ལ་མེ་ལོང་བསྟན་ཏེ། རྡོ་རྗེ་དྲིལ་བུ་འཛིན་པས། འདི་ནི་སྦྱིན་པའི་རང་བཞིན་ཆུ། །སེར་སྣའི་དྲི་མ་སྦྱོང་མཛད་པ། །
གཏོང་བ་དྲི་ཡིས་ལེགས་བསྒོས་ཆུ། །ཁྲུས་ལེགས་མཛོད་ཀྱིས་ཁྲུས་བྱའོ། །དྲིལ་བུ་གསིལ་ཞིང་རྩ་རིག་ལན་གསུམ་རེ་བརྗོད་ཅིང་། རོལ་ཆེན་བྱས་ལ་བུམ་ཆུ་མེ་ལོང་ལ་བྲན། དེ་བཞིན་རྩ་རིག་རོལ་ཆེན་སོགས་འོག་མ་
རྣམས་ལའང་ཤེས་པར་བྱའོ། །འདི་ནི་ཚུལ་ཁྲིམས་རང་བཞིན་ཆུ། །ཁྲིམས་འཆལ་དྲི་མ་སྦྱོང་མཛད་པ། །ཚུལ་ཁྲིམས་དྲི་ཡིས་ལེགས་བསྒོས་ཆུ། །ཁྲུས་ལེགས་མཛོད་ཀྱིས་ཁྲུས་བྱའོ། རྩ་རིག།
འདི་ནི་བཟོད་པའི་རང་བཞིན་ཆུ། །ཁོང་ཁྲོའི་དྲི་མ་སྦྱོང་མཛད་པ། །བཟོད་པ་དྲི་ཡིས་ལེགས་བསྒོས་ཆུ། ཁྲུས་ལེགས་མཛད་ཀྱིས་ཁྲུས་བྱའོ། རྩ་རིག །འདི་ནི་བརྩོན་འགྲུས་རང་བཞིན་
ཆུ༑ །ལེ་ལོའི་དྲི་མ་སྦྱོང་མཛད་པ། །བརྩོན་འགྲུས་དྲི་ཡིས་ལེགས་བསྒོས་ཆུ། ཁྲུས་ལེགས་མཛད་ཀྱིས་ཁྲུས་བྱའོ། རྩ་རིག །འདི་ནི་བསམ་གཏན་རང་བཞིན་ཆུ། །རྣམ་གཡེང་དྲི་མ་སྦྱོང་

༄༅། །མཛོད་པ། །བསམ་གཏན་དྲི་ཡིས་ལེགས་བསྒོས་ཆུ། ཁྲུས་ལེགས་མཛད་ཀྱིས་ཁྲུས་བྱའོ། རྩ་རིག །འདི་ནི་ཤེས་རབ་རང་བཞིན་ཆུ། །ཤེས་འཆལ་དྲི་མ་སྦྱོང་
མཛོད་པ། ཤེས་རབ་དྲི་ཡིས་ལེགས་བསྒོས་ཆུ། ཁྲུས་ལེགས་མཛད་ཀྱིས་ཁྲུས་བྱའོ། རྩ་རིག །ཆུ་བོ་དྲུག་གི་ཁྲུས་བྱས་པས། །བག་ཆགས་རྣམ་དྲུག་སྦྱངས་ནས་ནི། །གང་ལ་ཉེས་པ་མི་
མངའ་ཞིང་། །ཁྲུས་ལེགས་མཛད་ལ་ཕྱག་འཚལ་ལོ། རྩ་རིག །དྲི་ཆུ་དྲུག་གིས་ཁྲུས་བྱས་པས། །བག་ཆགས་རྣམ་དྲུག་སྦྱང་ནས་ནི། །རྒྱ་ཆེན་ཡོན་ཏན་དྲུག་ལྡན་པའི། །ཁྲུས་ལེགས་
མཛོད་ལ་ཉེས་མི་མངའ། །དྲི་མ་རྣམ་དྲུག་དག་པ་ཡིས། ཡོན་ཏན་ཐམས་ཅད་དང་ལྡན་པ། །སངས་རྒྱས་ཐམས་ཅད་མཆོད་དོན་དུ། །དད་པས་བདག་གིས་ཁྲུས་བགྱིའོ། །ཞེས་པའི་ཚིག་བཞི་པ་
རེའི་མཇུག་ཏུ་རྩ་རིག་དྲིལ་གསིལ་རོལ་ཆེན་བུམ་ཆུ་བྲན་པ་རྣམས་གོང་བཞིན་བྱས་ལ། མཐར། འཇིག་དྲིལ་གསིལ་རོལ་ཆེན་རྣམས་བཞག་ལ། རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བས་གཙོ་
བྱས་པའི་སེམས་ཅན་ཐམས་ཅད་ཀྱི་ཕ་རོལ་ཏུ་ཕྱིན་པ་དྲུག་གི་མི་མཐུན་ཕྱོགས་དག་ནས། ཕ་རོལ་ཏུ་ཕྱིན་པའི་ཡོན་ཏན་ཕུན་སུམ་ཚོགས་པ་དང་ལྡན་པར་གྱུར་ཅིག ཡང་རྡོ་རྗེ་དྲིལ་བུ་འཛིན་

པས༑ འདོད་ཆགས་ཞེ་སྡང་གཏི་མུག་གསུམ། །འདི་དག་འཇིག་རྟེན་དུག་གསུམ་སྟེ། །སངས་རྒྱས་བཅོམ་ལྡན་དུག་མི་མངའ། །སངས་རྒྱས་བདེན་པས་དུག་བཅོམ་མོ། རྩ་རིག །འདོད་
ཆགས་ཞེ་སྡང་གཏི་མུག་གསུམ། །འདི་དག་འཇིག་རྟེན་དུག་གསུམ་སྟེ། །བཅོམ་ལྡན་དམ་ཆོས་དུག་མི་མངའ། །དམ་ཆོས་བདེན་པས་དུག་བཅོམ་མོ། རྩ་རིག །འདོད་ཆགས་ཞེ་སྡང་གཏི་
མུག་གསུམ། །འདི་དག་འཇིག་རྟེན་དུག་གསུམ་སྟེ། །འཕགས་པའི་དགེ་འདུན་དུག་མི་མངའ། །དགེ་འདུན་བདེན་པས་དུག་བཅོམ་མོ། །ཞེས་པས་ཚིག་བཞི་པ་རེའི་མཇུག་ཏུ། རྩ་རིག་དྲིལ་གསིལ་རོལ་
ཆེན་བུམ་ཆུ་བྲན་པ་རྣམས་བྱས་ལ། མཐར།࿚དཀོན་དྲིལ་གསིལ་རོལ་ཆེན་རྣམས་བཞག་ལ། མཆོག་གསུམ་གྱི་བདེན་པའི་བྱིན་རླབས་ཀྱིས། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་
བགྱི་བས་གཙོ་བྱས་པའི་སེམས་ཅན་ཐམས་ཅད་ཉོན་མོངས་པ་དུག་གསུམ་གྱི་སྒྲིབ་པ་ཐམས་ཅད་བཅོམ་ནས་དགེ་བ་གསུམ་དང་ལྡན་པར་གྱུར་ཅིག ཡང་རྡོ་རྗེ་དྲིལ་བུ་འཛིན་པས། ས་འདི་དུག་གི་ཕ་
ཡིན་ཏེ།࿚ཞེས་སོགས་ཚིགས་བཅད་བཞི་བུམ་ཆུ་ཀུ་ཤས་ས་ཆུ་མེ་རླུང་སོགས་ལ་འཐོར་ཚུལ་བྱེད་མཁན་འདུག་ཀྱང་། འདི་ནི་རྟོག་བཟོ་ཁ་ཐལ་ཡིན་ཏེ། རྗེ་བཙུན་གྱིས་གཞན་ཕན་རྣམ་གཉིས་དང་། ཀུན་མཁྱེན་གྱིས་གཞན་ཕན་ཀུན་ཁྱབ་ཏུ་བཀྲུ་བར་གསུངས་པ་དང་། གཞུང་འདི་ཉིད་དུ་ཡང་

༄༅། །འབྱུང་བ་བཞི་ལ་བརྟེན་ནས་སྐྱེས་པའི་ཉོན་མོངས་པ་དང་། ཞེས་པ་ནས། སྡུག་བསྔལ་རྒྱུ་དང་བཅས་པ་ཐམས་ཅད་དང་པྲལ་བར་གྱུར་ཅིག་གསུངས་པའི་དོན་ཡང་འགལ་བའི་ཕྱིར་རོ། །ས་འདི་དུག་གི་མ་ཡང་ཡིན། །བདེན་པའི་
བདེན་ཚིག་འདི་དག་གིས། །དུག་གསུམ་ས་ཡི་ནང་དུ་སོང་། རྩ་རིག །ཆུ་ནི་དུག་གི་ཕ་ཡིན་ཏེ། །ཆུ་ནི་དུག་གི་མ་ཡང་ཡིན། །བདེན་པའི་བདེན་ཚིག་འདི་དག་གིས། །དུག་གསུམ་ཆུ་ཡི་
ནང་དུ་སོང་། རྩ་རིག །མེ་ནི་དུག་གི་ཕ་ཡིན་ཏེ། །མེ་ནི་དུག་གི་མ་ཡང་ཡིན། །བདེན་པའི་བདེན་ཚིག་འདི་དག་ག་གིས། །དུག་གསུམ་མེ་ཡི་ནང་དུ་སོང་། རྩ་རིག །རླུང་ནི་དུག་གི་ཕ་ཡིན་
ཏེ༑ །རླུང་ནི་དུག་གི་མ་ཡང་ཡིན། །བདེན་པའི་བདེན་ཚིག་འདི་དག་གིས། གཞུང་འདི་ཉིད་དུ་གསལ་ཁ་མ་གསུངས་ཀྱང་། རྗེ་བཙུན་གྱི་གཞན་ཕན་རྣམ་གཉིས་སུ། ཉོན་མོངས་པའི་དུག་དང་ཉོན་མོངས་པ་ལས་སྐྱེས་པའི་འབྱུང་བའི་དུག་ཀྱང་སྔགས་
དང་བཅས་བཀྲུ་སྟེ། འདོད་ཆགས་ཞེ་སྡང་གཏི་མུག་གསུམ་སོགས་དུག་གསུམ་དང་། ས་ནི་དུག་གི་ཕ་ཡིན་ཏེ་ཞེས་སོགས་འབྱུང་བ་བཞི་སྟེ། ཚིགས་བཅད་བདུན་པོ་རེ་རེའི་མཇུག་ཏུ་རྩ་རིག་བརྗོད་ཅིང་བཀྲུ་བར་རྗེ་བཙུན་གྱིས་གསུངས་ཤིང་ཀུན་མཁྱེན་གྱི་གཞན་ཕན་ཀུན་ཁྱབ་ཏུ་ཡང་། འདོད་
ཆགས་ཞེ་སྡང་གཏི་མུག་གསུམ་ཞེས་སོགས་དང་། ས་ནི་དུག་གི་ཕ་ཡིན་ཏེ་ཞེས་སོགས་ཀྱིས་ཀྱང་བཀྲུའོ། །ཞེས་གསུངས་པས་མེ་ལོང་གི་གཟུགས་བརྙན་དེ་ངེས་པར་བཀྲུ་བར་བྱའོ།།།དུག་གསུམ་རླུང་གི་ནང་དུ་སོང་། །ཞེས་བརྗོད་ཅིང་ཚིག་བཞི་པ་རེའི་མཇུག་ཏུ་རྩ་

རིག་དྲིལ་གསིལ་རོལ་ཆེན་བུམ་ཆུ་བྲན་པ་རྣམས་བྱས་ལ། མཐར། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བས་གཙོ་བྱས་པའི་སེམས་ཅན་ཐམས་ཅད་ཀྱི་འབྱུང་བ་བཞི་ལ་
བརྟེན་ནས་སྐྱེས་པའི་ཉོན་མོངས་པ་དང་། རྣམ་རྟོག་རྒྱུ་དང་བཅས་པ་ཐམས་ཅད་འབྱུང་བ་བཞིའི་ཆོས་ཉིད་ཀྱི་ངང་དུ་ཐིམ་ནས་སྡུག་བསྔལ་རྒྱུ་དང་བཅས་པ་ཐམས་ཅད་དང་བྲལ་བར་གྱུར་
ཅིག ཅེས་བྱ་བ་དང་། ལས་ཀྱི་སློབ་མས་བུམ་ཆུ་ཀུ་ཤས་རྟེན་ལ་གཏོར། དཔོན་སློབ་རྣམས་ཀྱིས་ཚིགས་བཅད་རེའི་མཇུག་ཏུ་དྲིལ་བུ་གསིལ་ཞིང་། རྟེན་ལ་མེ་ཏོག་གཏོར་ལ། གང་ལ་སེར་སྣ་རྣམ་ཆགས་པ། །རྣམ་བཅོམ་དྲི་
མ་མེད་མཛད་ཅིང་། །ཐུགས་ཞི་གནོད་པ་མི་མངའ་དེས། །ཁྱེད་ལ་བདེ་ལེགས་མཛད་པར་འགྱུར། །འདྲེན་པ་གང་ཞིག་འགྲོ་བ་རྣམས། །ཐར་པའི་ལམ་དུ་འཇུག་མཛད་ཅིང་། །ཆོས་རྣམས་
ཐམས་ཅད་སྟོན་པ་དེས། །ཁྱེད་ལ་བདེ་ལེགས་མཛད་པར་འགྱུར། །སྟོན་པ་འགྲོ་བ་རྣམས་ཀྱི་རྟེན། །སེམས་ཅན་ཀུན་གྱི་དོན་གྱི་ཕྱིར། །གང་ལ་བདེ་བ་མངའ་མཛད་དེས། །ཁྱེད་ལ་བདེ་
ལེགས་མཛད་པར་འགྱུར། །སྐྱོབ་པ་གང་ཞིག་བྱམས་པ་ཡི། །ཐུགས་ཀྱིས་འགྲོ་བ་འདི་དག་ཀུན། །བུ་གཅིག་བཞིན་དུ་རྟག་བསྐྱངས་དེས། །ཁྱེད་ལ་བདེ་ལེགས །གང་ཞིག་འཁོར་བར་

༄༅། །འགྲོ་བ་ཡི། །སེམས་ཅན་ཀུན་གྱི་རྟེན་གྱུར་ཅིང་། །གླིང་དང་དཔུང་གཉེན་གྱུར་པ་དེས། །ཁྱེད་ལ༴ །གང་ཞིག་ཆོས་ཀུན་མངོན་སུམ་གྱུར། །གཙང་ཞིང་བཀྲུ་
བ་མི་མངའ་ལ། །གསུམ་གཙང་གཙང་མར་མཛད་པ་དེས། །ཁྱེད་ལ༴ །དཔའ་བོ་ཆེན་པོ་གང་སྐྱེས་པ། །ཕུན་སུམ་ཚོགས་དོན་གང་འབྱོར་ཅིང་། །དོན་གྲུབ་ཚོགས་ཀྱང་གྲུབ་པ་དེས། །
ཁྱེད་ལ་བདེ་ལེགས༴ །གང་ཞིག་སྐྱེས་པས་ས་རྣམས་ནི། །ནགས་ཚལ་བཅས་པ་རབ་གཡོ་ཞིང་། །སེམས་ཅན་ཐམས་ཅད་རབ་དགའ་དེས། །ཁྱེད་ལ༴ །བྱང་ཆུབ་སྙིང་པོར་གཤེགས་པ་
ན༑ །ས་དག་རྣམ་དྲུག་གཡོས་གྱུར་ཅིང་། །བདུད་ཡིད་མི་བདེར་གྱུར་བ་དེས། །ཁྱེད་ལ༴ །ཆོས་ཀྱི་འཁོར་ལོ་བསྐོར་བ་ན། །འཕགས་པའི་བདེན་པ་རྣམས་གསུངས་ཤིང་། །ཐུབ་པའི་སྙན་
པ་གང་བྱུང་དེས། །ཁྱེད་ལ༴ །ཡིད་འཕྲོག་གང་ཞིག་མུ་སྟེགས་བྱེད། །ཐམས་ཅད་ཆོས་ཀྱིས་ཕམ་མཛད་ཅིང་། །ཚོགས་ཀུན་དབང་དུ་མཛད་པ་དེས། །ཁྱེད་ལ༴ །སངས་རྒྱས་ཁྱེད་ལ་
བདེ་ལེགས་མཛོད། །བརྒྱ་བྱིན་ཚངས་པའི་ལྷ་རྣམས་དང་། །འབྱུང་པོ་ཀུན་གྱི་བདེ་ལེགས་ནི། །ཁྱེད་ལ་རྟག་ཏུ་སྦྱིན་གྱུར་ཅིག །སངས་རྒྱས་བསོད་ནམས་མཐུ་དག་དང་། །ལྷ་རྣམས་ཀུན་

གྱི་བསམ་པ་ཡིས། །ཁྱེད་ཀྱི་འདོད་དོན་གང་ཡིན་པ། །དོན་དེ་དེ་རིང་འགྲུབ་གྱུར་ཅིག །རྐང་གཉིས་ཁྱེད་ཅག་བདེ་ལེགས་ཤོག །རྐང་བཞི་ཁྱེད་ཅག་བདེ་ལེགས་ཤོག །ཁྱེད་ཅག་ལམ་དུ་
བདེ་ལེགས་ཤོག །ཕྱིར་འོང་དག་ཀྱང་བདེ་ལེགས་ཤོག །ཉིན་མོ་བདེ་ལེགས་མཚན་བདེ་ལེགས། །ཉི་མའི་གུང་ཡང་བདེ་ལེགས་ཤིང་། །ཁྱེད་ཅག་ཀུན་ཏུ་བདེ་ལེགས་གྱུར། །ཁྱེད་ཅག་
སྡིག་པར་མ་གྱུར་ཅིག །ཅེས་རོལ་ཆེན་བྱ་ཞིང་རྫོགས་པ་དང་། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བས་གཙོ་བྱས་པའི་སྐྱེ་དགུ་ཐམས་ཅད་མི་མཐུན་པའི་ཕྱོགས་
ཐམས་ཅད་ལས་ཤིན་ཏུ་རྒྱལ་ཞིང་བཀྲ་ཤིས་པར་གྱུར་ཅིག ཅེས་བརྗོད་ལ། དེ་ནས་བུ་ལ་སོགས་པའི་ཉེ་དུ་ཡོད་ན་མིང་བྱང་འཛིན་དུ་བཅུག་ཅིང་། ཕྱག་བྱེད་དུ་གཞུག་ལ། མེད་ན་མིང་གཅིག་པས་བྱ་བར་བཤད། དེ་མ་བྱུང་ན་
ལས་ཀྱི་སློབ་མས་མིང་བྱང་ཐོགས་ནས་དངོས་སུ་ཕྱག་བྱ་ཞིང་། ཡིད་ཀྱིས་ཚེ་འདས་དེས་བླ་མ་དང་དཀྱིལ་འཁོར་གྱི་ལྷ་ཚོགས་ལ་ཕྱག་བྱེད་པར་བསམས་ལ། ཐལ་མོ་སྦྱར་ལ། ཕྱག་ལེན་དུ་དབུ་ཞྭ་རྣམས་ཕུད་ནས། དེང་སང་འདིར་སྤྱི་ཕྱག་སོགས་བྱེད་པའི་
སྲོལ་འདུག་ཀྱང་། རྗེ་བཙུན་རིན་པོ་ཆེའི་གཞན་ཕན་འོད་ཟེར་དང་། གཞན་ཕན་ཉེར་མཁོ། ཀུན་མཁྱེན་གྱིས་གཞན་ཕན་ཀུན་ཁྱབ་རྣམས་སུམ་གསུངས་ཤིང༌། གཞུང་འདི་ཉིད་དུའང་མ་གསུངས་པས། གཙོ་བོ་རྒྱལ་བ་མ་རྐྱང་པས་ཆོག་པར་སེམས་ཤིང་། སྤྲོས་པ་ལ་དགའ་ན་ཕྱག་འཚལ་གཞན་

༄༅། །ཡང་རྒྱས་པར་མཛད་པ་ལ་ཉེས་པ་མེད་དོ། །འོན་ཀྱང་ཕྱག་ལེན་སྔ་མ་ཁ་གཙང་བར་མངོན་ནོ།། ༈ །དེ་ནས་ཚེ་འདས་བར་དོ་གསར་པ་ཡིན་ཚེ་དགུང་ཞག་མ་ཚང་བར་བར་དོ་ཆོས་བཤད་རྒྱས་བསྡུས་ཅི་རིགས་པ་མཛད་
དགོས་སྣང་བས་སློབ་དཔོན་གྱིས་འདི་སྐད་དུ།། ༈ འོ། ཚེ་ལས་འདས་པ་མིང་འདི་ཞེས་བྱ་བ་ཁྱོད་ཉོན་ཅིག དེའང་སྤྱིར་ཡང་དག་པར་རྫོགས་པའི་སངས་རྒྱས་ཀྱིས། འདུས་བྱས་ཐམས་ཅད་མི་
རྟག་པར་གསུངས་ཤིང་། བྱེ་བྲག་ཏུ་འཛམ་བུ་གླིང་པའི་ཚེ་ལ་ངེས་པ་མེད་པ་དང་། ཁྱད་པར་དུ་ཁྱེད་རང་གི་ཚེ་དང་ལས་དང་བསོད་ནམས་ཀྱི་འཕེན་པ་གསུམ་ག་ཟད་པའི་སྟོབས་ཀྱིས་ཚེའི་
དུས་བྱས་ནས་ད་ལྟ་སྲིད་པ་བར་དོ་ན་ཡོད་པ་ཤས་ཆེ་བ་ཡིན། དེའང་འཆི་སྲིད་དང་། སྐྱེ་སྲིད་གཉིས་ཀྱི་བར་དུ་བྱུང་བས་བར་སྲིད་ཅེས་བྱ་བ་ཡིན་ལ། དེའི་རྣམ་གཞག་ནི་མངོན་པ་མཛོད་
ལས་༑ སྔོན་དུས་སྲིད་འབྱུང་ཤ་ཚུགས་ཅན། །ཞེས་གསུངས་ཤིང་། སའི་དངོས་གཞིར་ཡང་། གང་དུ་སྐྱེ་བར་འགྱུར་བ་དེའི་བྱད་གཟུགས་སོ། །ཞེས་གསུངས་པས། རིགས་དྲུག་གང་དུ་
སྐྱེ་བར་དེའི་ཤ་ཚུགས་འཛིན་པ་སྟེ། སྲིད་པར་འཕོ་བའི་མདོ་ལས། དམྱལ་བའི་བར་དོ་སྡོང་དུམ་མེས་ཚིག་པ་ལྟ་བུ་དང་། ཡི་དྭགས་ཀྱི་བར་དོ་ཆུ་ལྟ་བུ་དང་། དུད་འགྲོའི་བར་དོ་དུ་བ་ལྟ་བུ་

དང་༑ མིའི་བར་དོ་གསེར་ལྟ་བུ་དང་། ལྷའི་བར་དོ་སྣམ་བུ་དཀར་པོ་ལྟ་བུའི་སྣང་བ་འཆར་བར་གསུངས་ལ། ལམ་འབྲས་ཀྱི་གཞུང་བཤད་རྣམས་ལས་ནི་འོད་དམ་སྣང་བ་དཀར་པོ་ལ་སེམས་
ཟིན་ན་དམྱལ་བ། སེར་པོ་ལ་ཟིན་ན་ཡི་དྭགས། སྔོན་པོ་ལ་ཟིན་ན་བྱོལ་སོང་། དམར་པོ་ལ་ཟིན་ན་ལྷ། ལྗང་གུ་ལ་ཟིན་ན་ལྷ་མ་ཡིན། སྣ་ཚོགས་ལ་ཟིན་ན་མིར་སྐྱེ་འགྱུར་གྱི་བར་དོ་ཡིན་པར་
བཤད་དོ། །གཞན་ཡང་མཛོད་ལས། རིགས་མཐུན་ལྷ་མིག་དག་པས་མཐོང་། །ཞེས་གསུངས་པས། བར་སྲིད་དེ་བར་དོ་ནང་མཐུན་པ་དང་། ལྷའི་མིག་དག་པའི་མངོན་ཤེས་ཀྱིས་མཐོང་
ལ་གཞན་གྱིས་མི་མཐོང་བ་ཡིན། ལས་ཀྱི་རྫུ་འཕྲུལ་ཤུགས་དང་ལྡན། །ཞེས་གསུངས་ཏེ། རྣམ་ཤེས་རླུང་གི་བཞོན་པ་ཅན་དེས་བསམ་པ་ཙམ་གྱིས་སྟོང་གསུམ་ཐམས་ཅད་སྐད་ཅིག་ལ་
བགྲོད་པར་ནུས་པའི་རྫུ་འཕྲུལ་གྱི་ཤུགས་དང་ལྡན་པ་ཡིན། དབང་པོ་ཀུན་ཚང་ཐོགས་མེད་རྒྱུ། །ཞེས་པ་ནི། ཡིད་ཀྱི་ལུས་ཅན་མིག་ལ་སོགས་པའི་དབང་པོ་ལྔ་ཚང་ཞིང་རི་རབ་ཁང་ཁྱིམ་
སོགས་ལ་ཐོགས་མེད་དུ་རྒྱུ་ཡང་། ལས་ལས་གྲུབ་པ་མའི་མངལ་ལ་སོགས་པ་སྐྱེ་གནས་བཞི་ལ་ཐོགས། བྱིན་རླབས་ལས་གྲུབ་པ་རྡོ་རྗེའི་གདན་ལྟ་བུ་ལ་ཐོགས་པར་བཤད། མི་ལྡོག་དེ་ནི་དྲི་

༄༅། །ཟའོ། །ཞེས་གསུངས་པའི་དོན་མི་ལྡོག་ཅེས་པ་ནི། རིགས་དྲུག་གང་དུ་སྐྱེ་འགྱུར་གྱི་བར་དོའི་སྣང་བ་ཤར་ནས་སྐྱེ་གནས་གཞན་དུ་ལྡོག་མི་སྲིད་དེ། དེར་ལས་
སྟོབས་ལྡན་གསོག་པའི་ནུས་པ་མེད་པའི་ཕྱིར་ཞེས་བཞེད་ལ། མངོན་པ་གོང་མ་བ་རྣམས་ནི། ཅི་སྟེ་ན་ལྡོག་གོ །དེ་ན་ཡང་ལས་གསོག་གོ་ཞེས་གསུངས་པས། སྐྱེ་གནས་གཞན་དུ་ལྡོག་
པའི་ནུས་པ་ཡོད་ཅིང་བར་དོར་ལས་དགེ་སྡིག་གསོག་པ་ཡང་ཡོད་པར་བཤད། དྲི་ཟའོ་ཞེས་པའི་དོན་ནི། བར་དོའི་གནས་སྐབས་སུ་ཁ་ཟས་རགས་པ་ལ་ལོངས་སྤྱོད་པ་མེད་ཅིང་། དབང་ཆེ་
ཆུང་གི་བྱེ་བྲག་གིས་དྲི་བཟང་ངན་ཟ་བ་ཙམ་ཞིག་ཡོད་དོ། །དེ་དག་ནི་ཐེག་པ་ཐུན་མོང་བ་ལ་གྲགས་པ་ཙམ་ཞིག་ཡིན་ལ། ཐེག་ཆེན་ཐུན་མོང་མ་ཡིན་པའི་གདམས་ངག་རྣམས་ལས། བར་དོར་
འཇིགས་པའི་སྒྲ་བཞི། ཉམ་ང་བའི་གཡང་ས་གསུམ་སྟེ་རྐྱེན་བདུན་འཆར་བར་བཤད། དེ་ལ་འཇིགས་པའི་སྒྲ་བཞི་ནི། ས་ཆུ་ལ་ཐིམ་པས་རི་བོ་རབ་ཏུ་གྲུཾ་པའི་སྒྲ། ཆུ་མེ་ལ་ཐིམ་པས་བསྐལ་
པ་འཇིག་པའི་རྒྱ་མཚོ་འཁྲུགས་པའི་སྒྲ། མེ་རླུང་ལ་ཐིམ་པས་དུས་མཐའི་མེ་ལྟ་བུའི་སྒྲ། རླུང་རྣམ་པར་ཤེས་པ་ལ་ཐིམ་པས་དུས་མཐའི་རླུང་ལྟ་བུའི་སྒྲ་འབྱུང་བ་ཡིན། ཉམ་ང་བའི་གཡང་ས་

གསུམ་ནི། དམྱལ་བ་ཡི་དྭགས་དུད་འགྲོ་རྣམས་ཀྱི་གཡང་ས་འཇིགས་ཤིང་ཡ་ང་བ་མཐོང་ནས་བདག་ཉིད་དེར་ལྷུང་བའམ། ལྷུང་གིས་དོགས་པ་ལ་སོགས་པའི་འཇིགས་སྐྲག་བསམ་གྱིས་མི་
ཁྱབ་པ་འབྱུང་ཞིང་། དེའི་རྐྱེན་གྱིས་སྐྱབས་འཚོལ་བའི་སྣང་བ་འབྱུང་བས། དེའི་དུས་སུ་སྐྱབས་གནས་དཀོན་མཆོག་གསུམ་དྲན་པ་གལ་ཆེ་བ་ཡིན། གཞན་ཡང་ཁྱོད་བར་དོ་ན་ཡོད་པའི་
རྟགས་ནི། ནང་ན་ཁམས་དཀར་དམར་མེད་པས་ཕྱི་རོལ་དུ་ཉི་མ་དང་ཟླ་བའི་སྣང་བ་མི་འབྱུང་། གདོས་བཅས་ཀྱི་ལུས་མེད་པས་གྲིབ་མ་དང་རྗེས་མི་འབྱུང་། ཟག་བཅས་ཀྱི་མངོན་ཤེས་ཅུང་
ཟད་ཡོད་པས་བླ་མ་དང་མཆོད་གནས་རྣམས་ཀྱི་སེམས་ཀྱི་རྒྱུ་བ་ངན་པ་རིག་ནས། མ་དད་པའི་དབང་གིས་ངན་སོང་དུ་འགྲོ་ཉེན་ཡོད་པས་དད་པ་བརྟན་པ་གལ་ཆེ་བ་ཡིན། གཞན་ཡང་ཉེ་
འབྲེལ་རྣམས་ཀྱི་རྩར་སོང་ནས་ཕར་གཏམ་བརྗོད་ཀྱང་ཚུར་ལན་མི་འདེབས་པས་དེ་དག་གི་སེམས་ལ་བརྟགས་ནས་རྣམ་རྟོག་བཟང་ངན་གང་རྒྱུ་བ་ཤེས་ཤིང་། རང་དབང་བའི་ནོར་རྫས་རྣམས་
གཞན་གྱིས་ཁྱེར་བ་ལ་སོགས་པ་མཐོང་ནས་ཆགས་སྡང་དྲག་པོ་སྐྱེ། དེས་མཚམས་སྦྱར་ཏེ་དམྱལ་བར་སྐྱེ་སྲིད་པས། བར་དོའི་འཁྲུལ་སྣང་དུ་ཤེས་པར་གྱིས་ལ། གང་ལའང་ཆགས་ལྡང་མ་

༄༅། །བྱེད། དེ་ལྟ་བུའི་བར་དོའི་ཚེའི་ཚད་ལ་ངེས་པ་མེད་ཀྱང་། བཙུན་པ་དབྱིག་གཉེན་གྱི་བཞེད་པས་ནི་བར་དོ་ན་ཞག་བདུན་གནས་པའི་ཞག་ཕྱེད་དང་བཞི་ཡན་ཆད་ཚེ་
སྔ་མའི་བག་ཆགས་ཤས་ཆེ་ཞིང་། དེ་ཕྱིན་ཆད་ཕྱི་མ་གང་དུ་སྐྱེ་འགྱུར་གྱི་སྣང་བ་འཆར་ཞིང་། དེས་ནི་སྐྱེ་བའི་ཚོགས་པ་རྙེད་ན་ལུས་ལེན། མ་རྙེད་ན་ཞག་བདུན་ཕྲག་རེའི་མཚམས་སུ་འཆི་
ཆུང་རེ་དང་བར་དོར་ཡིད་ལུས་རེ་ལེན། དེ་ལྟ་བུས་བདུན་ཕྲག་བདུན་གྱི་བར་དུ་གནས་ལ། དེ་ནས་རིགས་དྲུག་གང་རུང་དུ་སྐྱེ་བ་ལེན་པར་ཤས་ཆེ་ཞིང་། ཁ་ཅིག་ནི་བསྐལ་པའི་བར་དུ་བར་
དོར་གནས་པ་ཡང་ཡོད་པར་བཤད། གང་ལྟར་ཡང་རྣམ་ཤེས་རླུང་གི་བཞོན་པ་ཅན་དེ་ཉིད་ལ་ལུས་རྟེན་རགས་པ་མེད་པས། བྱ་སྤུ་རླུང་གིས་བསྐྱོད་པ་ལྟར་རང་དབང་དུ་མི་གནས་པ་ལ་སོགས་
པའི་སྡུག་བསྔལ་བསམ་གྱིས་མི་ཁྱབ་པས་ཉེན་ཏེ། སྐྱེ་གནས་འཚོལ་བའི་བྱ་བ་འབའ་ཞིག་བྱེད་པས། དེའི་གནས་སྐབས་སུ་བར་དོ་ལ་བར་དོ་ཡིན་པར་ངོ་ཤེས་པར་བྱས་ནས། སྐྱེ་གནས་ངན་
པ་ལ་མ་ཞེན་པ་གལ་ཆེ་བ་ཡིན། མདོར་ན་རང་གི་མིའི་ཤེས་པ་བདུན་འགྱུར་ལས་རྨི་ལམ་གྱི་ཤེས་པ་གསལ། དེ་བདུན་འགྱུར་ལས་བར་དོའི་ཤེས་པ་གསལ་ཞིང་། ལུས་ཀྱི་འཆིང་བ་དང་བྲལ་

བས་རྐྱེན་ཅུང་ཟད་ཀྱིས་ཀྱང་གྲོལ་ནུས་པར་བཤད་པའི་ཕྱིར་ན་དངོས་གྲུབ་ལེན་པའི་དུས་ཤིག་ལ་བར་དོ་བཟང་བ་ཡིན་ལ། དངོས་གྲུབ་བླང་བའི་ཡུལ་ནི་སྐྱབས་གནས་བསླུ་བ་མེད་པ་བླ་མ་དཀོན་
མཆོག་རིན་པོ་ཆེ་རྣམ་པ་གསུམ་ཡིན་པས། དེ་དག་ལ་སྒོ་གསུམ་གུས་པའི་སྒོ་ནས་ཕྱག་འཚལ་ཞིང་སྐྱབས་སུ་འགྲོ་བ་དང་། དབང་བསྐུར་ཞུ་བའི་འདུན་པ་དྲག་པོ་གྱིས། ཞེས་བརྗོད་ལ། དགུང་
ཞག་རྫོགས་ཟིན་པའི་གཤིན་དོན་གྱི་ཆོ་ག་ལྟ་བུ་ཡིན་ཚེ་འདི་ལྟར་བརྗོད་པར་བྱ་སྟེ། འོ། ཚེ་ལས་འདས་པ་མིང་འདི་ཞེས་བྱ་བ་ཁྱོད་མ་ཡེངས་པར་ཉོན་ལ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་
མ་དང་གཉིས་སུ་མེད་པའི་ཀུན་རིག་རྩ་བའི་དཀྱིལ་འཁོར་གྱི་ལྷ་ཚོགས་ལ། གཞན་ཡང་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་སྤྲིན་ཕུང་གཏིབས་པ་ལྟར་
བཞུགས་པར་མོས་ཏེ། དེ་རྣམས་ཀྱི་སྤྱན་སྔར་སྒོ་གསུམ་གུས་པས་ཕྱག་འཚལ་ཞིང་སྐྱབས་སུ་འགྲོ་བ་དང་། ལུས་འབུལ་བའི་འདུན་པ་དང་བཅས་པས་ཚིག་འདི་དག་གི་རྗེས་བཟློས་
མཛོད༑ ཅེས་བརྗོད་ལ། དཔོན་སློབ་ཐམས་ཅད་ཀྱིས་མགྲིན་གཅིག་ཏུ། གཙོ་བོ་རྒྱལ་བ་འགྲོ་བའི་མགོན། །འགྲོ་བ་སྐྱོབ་པའི་དོན་བརྩོན་པ། །སྟོབས་ཆེན་འཇིགས་པ་རྣམ་སེལ་བ། །བདག་ནི་སྐྱབས་སུ་

༄༅། །མཆི་ལགས་སོ། །དེ་ཡིས་ཐུགས་སུ་ཆུད་པའི་ཆོས། །འཁོར་བའི་འཇིགས་པ་སེལ་མཛད་པ། །བྱང་ཆུབ་སེམས་དཔའི་ཚོགས་ལ་ཡང་། །དེ་བཞིན་ཚེ་འདས་
སྐྱབས་སུ་མཆི། །ཚེ་འདས་འཇིགས་པ་ཆེར་མཐོང་ནས། །ཀུན་ཏུ་བཟང་ལ་ཚེ་འདས་འབུལ། །འཇམ་པའི་དབྱངས་ལ་ཚེ་འདས་ཀྱི། །ལུས་འདི་བདག་གིས་དབུལ་བར་བགྱི། །ཐུགས་རྗེའི་
སྤྱོད་པ་མ་འཁྲུལ་པའི། །སྤྱན་རས་གཟིགས་མགོན་དེ་ལ་ཡང་། །ཉམ་ཐག་ང་རོས་འོ་དོད་འབོད། །སྡིག་ལྡན་འདི་ལ་བསྐྱབ་ཏུ་གསོལ། །འཕགས་པ་ནམ་མཁའི་སྙིང་པོ་དང་། །ས་ཡི་སྙིང་
པོ་དག་དང་ནི། །ཐུགས་རྗེའི་བདག་ཉིད་ཐམས་ཅད་ལ། །ཕྱག་འཚལ་སྙིང་ནས་འོ་དོད་འབོད། །གང་ཞིག་མཐོང་ནས་གཤིན་རྗེ་ཡི། །ཕོ་ཉ་ལ་སོགས་སྡང་བ་རྣམས། །སྐྲག་ནས་ཕྱོགས་
བཅུར་འབྱེར་བྱེད་པ། །རྡོ་རྗེ་ཅན་ལ་སྐྱབས་སུ་མཆི། །སྔོན་ཆད་ཁྱེད་ཀྱི་བཀའ་ལས་འདས། །ད་ནི་འཇིགས་པ་ཆེར་མཐོང་ནས། །ཁྱེད་ལ་སྐྱབས་སུ་མཆི་ལགས་ཀྱི། །འཇིགས་པ་མྱུར་དུ་
བསལ་དུ་གསོལ། །ཞེས་པའི་ཚིགས་བཅད་རྗེས་མ་ལན་གསུམ་བརྗོད་ནས། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བས་དུས་འདི་ནས་བཟུང་སྟེ་བྱང་ཆུབ་སྙིང་པོ་ལ་

མཆིས་ཀྱི་བར་དུ། དཀོན་མཆོག་རིན་པོ་ཆེ་རྣམ་པ་གསུམ་དང་། བྱང་ཆུབ་སེམས་དཔའ་ཉེ་བའི་སྲས་བརྒྱད་དང་བཅས་པ་ཐམས་ཅད་ལ་ཕྱག་འཚལ་ཞིང་སྐྱབས་སུ་མཆིའོ། །སྡིག་པ་སྦྱང་དུ་
གསོལ༑ ལམ་བསྟན་དུ་གསོལ། མྱུར་དུ་རྣམ་པ་ཐམས་ཅད་མཁྱེན་པ་སངས་རྒྱས་ཀྱི་གོ་འཕང་ཐོབ་པར་མཛད་དུ་གསོལ། ཞེས་སྙིང་ཐག་པ་ནས་བརྗོད་ཅིང་གསོལ་བ་འདེབས་པར་བསམ་མོ། །དེ་ནས་
གཤིན་པོ་ལ་དབང་མི་བསྐུར་ན། ཚེ་འདས་དེ་ལྷར་བསྐྱེད་དགོས་པས། ཨོཾ་བཛྲ་ཡཀྵས་བསངས། ཨོཾ་སྭ་བྷ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་
ལས་རྡོ་རྗེ་དཀར་པོ་རྩེ་ལྔ་པ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འདུས་གཅིག་ཏུ་གྱུར་པ་ལས། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བ་རྡོ་རྗེ་
སེམས་དཔའ་སྐུ་མདོག་དཀར་པོ་རབ་ཏུ་དགེས་པའི་སྤྱན་གདངས་པ། དར་གྱི་ན་བཟའ་དང་། རིན་པོ་ཆེའི་རྒྱན་གྱིས་བརྒྱན་པ། ཕྱག་གཡས་རྡོ་རྗེ་རྩེ་ལྔ་པ་ཐུགས་ཀར་གཏོད་དེ་འཛིན་
པ༑ གཡོན་པ་དྲིལ་བུ་ཁ་དཀུར་བརྟེན་པ། སེམས་དཔའི་སྐྱིལ་མོ་ཀྲུང་གིས་བཞུགས་པའི་སྐུ་ཅན་དུ་གྱུར། ཞེས་བརྗོད་པས་ཚེ་འདས་ལྷའི་རང་བཞིན་དུ་གྱུར་པ་ལས། སོ་སོའི་ཕྱག་རྒྱ་དང་བཅས་པས། ཨོ་

༄༅། །སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡེ་ཧཱུྃ། དེ་བཞིན་དུ། པུཥྤེ། དྷུ་པེ། ཨཱ་ལོ་ཀེ། གནྡྷེ། ནེེ་ཝི་དྱཱ། ཤབྡ། རོལ་མོ་དང་བཅས་པས་མཆོད་
ནས༑ རྡོ་རྗེ་དྲིལ་བུ་འཛིན་པས། རྡོ་རྗེ་སེམས་དཔའ་སེམས་དཔའ་ཆེ། །རྡོ་རྗེ་དེ་བཞིན་གཤེགས་པ་ཀུན། །རྡོ་རྗེ་དང་པོ་ཀུན་ཏུ་བཟང་། །ཕྱག་འཚལ་ཕྱག་ན་རྡོ་རྗེ་ལ། །ཞེས་བློ་ཀ་གཅིག་གིས་བསྟོད་
ལ༑ ཡུལ་ཁ་ཅིག་ན་ཟས་གཏད་པ་དང་། གོས་ལྷམ་གཏོད་པ་སོགས་ཀྱི་ལུགས་ཡོད་པ་དེ་ལྟར་བྱེད་དགོས་བྱུང་ན། འདོད་ཡོན་སྣ་ཚོགས་པས་ཚེ་འདས་ལྷར་གྱུར་པ་ལ་མཆོད་པར་བསམ་ཞིང་།འདི་མ་བྱས་ཀྱང་ཆོ་ག་ཆད་པའི་སྐྱོན་ཅུང་ཟད་ཙམ་ཡང་མེད་
ཅིང་། དེང་སང་ཟས་སྣ་ལ་ཤ་ཆང་ལ་སོགས་བྱེད་པ་ཞིག་འདུག་ཀྱང་། འདི་ནི་འཁྲུལ་པ་ཁོ་ནར་མཐོང་ཞིང་། གལ་སྲིད་བྱེད་དགོས་ནའང་། ཟས་སྣ་དཀར་གསུམ་ཁོ་ན་དགོས་པར་སེམས་སོ།། འདོད་ཡོན་རྣམས་ལ་ཀུ་ཤའི་རྩ་བས་བུམ་ཆུ་གཏོར་ཏེ། ཨོཾ་བཛྲ་ཡཀྱུས་
བསང༑ ཛྭ་ལས་གཟི་བྱིན་བསྐྱེད། ཨོཾ་ཨ་ཀཱ་རོ་སོགས་ལན་གསུམ་བརྗོད་པས་བྱིན་གྱིས་བརླབས་གྲུབ་འཕྲལ་ཐོག་མར་གཤིན་པོ་ལྷར་བསྐྱེད་པ་ལ་དྲངས་གྲུབ་པ་དང་། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན།
ཕྱོགས་དུས་ཀུན་ན་གཟུགས་མཆོག་ཅི་མཆིས་རྣམས། །རྣམ་ཤེས་རྟེན་གྱི་ལྷ་ལ་གཟུགས་འབུལ་གྱིས། །བཞེས་ཤིག་ཚེ་འདས་བྱང་ཆུབ་མྱུར་ཐོབ་ཤོག །ཨོཾ་སརྦ་ཏ་ཐཱ་ག་ཏ་རཱ་པ་ཀཱ་མ་གུ་ཎ་པཱུ་

ཛི་ཏེ་ཧཱུྃ། ཕྱོགས་དུས་ཀུན་ན་ཟིན་དང་མ་ཟིན་པའི། །ཡོན་ཏན་ཚིག་མཆོག་སྒྲ་སྙན་ཅི་མཆིས་རྣམས། །རྣམ་ཤེས་རྟེན་གྱི་ལྷ་ལ་སྒྲ་འབུལ་གྱིས། །བཞེས་ཤིག་ཚེ་འདས་བྱང་ཆུབ་མྱུར་ཐོབ་
ཤོག ༑ཨོཾ་སརྦ་ཏ་ཐཱ་ག་ཏ་ཤཐཱ་ཀཱ་མ་གུ་ན་པཱུ་ཛི་ཏེ་ཧཱུྃ། ཕྱོགས་དུས་ཀུན་ན་ཙནྡན་སྦྲུལ་སྙིང་དང་། །ཨ་དཀར་ནག་སོགས་དབང་པོ་ཚིམ་བྱེད་རྣམས། །རྣམ་ཤེས་རྟེན་གྱི་ལྷ་ལ་དྲི་འབུལ་
གྱིས༑ །བཞེས་ཤིག་ཚེ་འདས་བྱང་ཆུབ་མྱུར་ཐོབ་ཤོག །ཨོཾ་སརྦ་ཏ་ཐཱ་ག་ཏ་གནྡྷེ་ཀཱ་མ་གུ་ཎ་པཱུ་ཛི་ཏེ་ཧཱུྃ། ཕྱོགས་དུས་ཀུན་ན་རོ་དང་བཅུད་ལྡན་པའི། །ལུས་སེམས་བརྟས་བྱེད་རོ་མཆོག་ཅི་
མཆིས་རྣམས། །རྣམ་ཤེས་རྟེན་གྱི་ལྷ་ལ་ཟས་འབུལ་གྱིས། །བཞེས་ཤིག་ཚེ་འདས་བྱང་ཆུབ་མྱུར་ཐོབ་ཤོག །ཨོཾ་སརྦ་ཏ་ཐཱ་ག་ཏ་ར་ས་ཀཱ་མ་གུ་ཎ་པཱུ་ཛི་ཏེ་ཧཱུྃ། ཕྱོགས་དུས་ཀུན་ན་འཇམ་མཉེན་
འཁྲིལ་ཆགས་པའི། །རེག་བྱའི་ཁྱད་པར་ལུས་སེམས་ཚིམ་བྱེད་རྣམས། །རྣམ་ཤེས་རྟེན་གྱི་ལྷ་ལ་གོས་འབུལ་གྱིས། །བཞེས་ཤིག་ཚེ་འདས་བྱང་ཆུབ་མྱུར་ཐོབ་ཤོག་།ཨོཾ་སརྦ་ཏ་ཐཱ་ག་ཏ་
སྤཪྵེ་ཀཱ་མ་གུ་ཎ་པཱུ་ཛི་ཏེ་ཧཱུྃ། ཤབྡ་ཀཱ་མའི་དུས་རོལ་ཆེན་དང་། སྤཪྴེ་ཀཱ་མའི་དུས་རྟེན་ལ་གོས་ཟུང་སྐོན་པའི་སྟེང་ཀ་སོགས་གོང་མཆོད་པའི་སྐབས་ལྟར་བྱའོ། །དེ་ནས། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་

༄༅། །འདས་པ་མིང་འདི་ཞེས་བགྱི་བའི། མིག་གི་ཡུལ་དུ་གཟུགས་མཛེས་པ། རྣ་བའི་ཡུལ་དུ་སྒྲ་སྙན་པ། སྣའི་ཡུལ་དུ་དྲི་ཞིམ་པ། ལྕེའི་ཡུལ་དུ་རོ་བྲོ་བ། ལུས་ཀྱི་
ཡུལ་དུ་རེག་བྱ་འཇམ་པ་ལ་སོགས་པ་འདོད་པའི་ཡོན་ཏན་ཐམས་ཅད་ལ་མ་ཆགས་མ་ཞེན་པའི་སྒོ་ནས་ལོངས་སྤྱོད་པའི་སྐལ་བ་དང་ལྡན་པར་གྱུར་ཅིག ཅེས་བརྗོད་ལ་སྟེང་ངམ་ཇི་ལྟར་འོས་པའི་སར་མེ་
བཏང་ལ་ཟས་སྣ་རྣམས་ནས་བསུར་གཏོང་། དེ་ནས་ཆོ་ག་ཞག་སྦྲེལ་ནས་བྱེད་ན་ནུབ་གོང་མ་རྣམས་ལ་འོག་࿚འདོད་ཡོན་བསྔོ་བ་མི་བྱེད་ན་ཚེ་འདས་ལྷར་བསྐྱེད་པ་ལ་མཆོད་བསྟོད་བྱས་པའི་མཇུག་ཏུ་བྱའོ།། ནས་འབྱུང་བ་ལྟར་གྱིས་ལམ་སྦྱངས་བསྟན་བྱའོ། །
ནུབ་ཐ་མ་ལ་བྱང་བུ་སྲེག་པ་བྱེད་ན། ལས་ཀྱི་སློབ་མས། སྔར་འདུས་པའི་འཇིམ་པ་ལ་ཀྱོང་ཀྱོང་བཅོས་ལ་ལག་གཡས་ཀྱི་འཇིམ་ཀྱོང་དང་། གཡོན་གྱིས་དཔལ་འབར་བཟུང་། སློབ་དཔོན་གྱི་ལག་གཡས་རྡོ་རྗེ་དང་བཅས་པས་བྱང་བུའི་སྨྱུག་
ནས་བཟུང་སྟེ་དྲིལ་གསིལ་དང་བཅས་པས།࿚དབུ་ཞྭ་བསྣམས་ལ། ཆོས་࿚འདི་ཡོངས་འཛིན་དཀོན་མཆོག་ལྷུན་གྲུབ་ཀྱིས་མི་འཁྲུགས་པའི་ཕྱིར་བཟློག་གི་ཆོ་གར་གསུངས་པ་ལྟར་འདིར་བཀོད་པ་ལགས། ཐམས་ཅད་ཀྱི་རང་བཞིན་སྟོང་པ་ཉིད་དུ་ཤེས་པའི་
ངང་ནས། འཁྲུལ་འཁོར་སྣང་བའི་ཚེ་འདས་ཀྱིས་གཙོ་བྱས་སེམས་ཅན་ཐམས་ཅད་ཀྱི་སྡིག་སྒྲིབ་དང་སྡུག་བསྔལ་གྱི་བུད་ཤིང་ཐམས་ཅད་བདག་མེད་རྟོགས་པའི་ཡེ་ཤེས་ཀྱི་མེས་སྲེགས་པར་

བསམས་ལ། ༈ །དེ་ནས་བྱང་བུ་བསྲེག་པའི་བརྡ་སྤྲོད་ནི། དཔལ་འབར་མེ་སྦར་བ་ཐོགས་ལ་འདི་སྐད་དོ། །ཚེ་ལས་འདས་པ་ཆེ་གེ་མོ་ཞེས་བྱ་བ་ཁྱོད་རང་གིས་དམིགས་པ་འདི་བཞིན་མཛོད། འདི་ལྟར་གཟུགས་
ལ་སོགས་པའི་སྣང་བའི་ཆོས་རྣམས་དང་། བདག་གཞན་གྱི་ཚོར་བ་བདེ་སྡུག་འདུ་ཤེས་ལ་སོགས་པ་རྨི་ལམ་ལྟ་བུ་སྒྱུ་མ་ལྟ་བུ། རང་བཞིན་གྱིས་མ་གྲུབ་པ་ལ་དེ་བདེན་པར་བཟུང་སྟེ། དོན་ལ་
མེད་པ་བཞིན་དུ་འཁྲུལ་སྣང་གིས་བསྡུས་པའི་སྡུག་བསྔལ་བསམ་གྱིས་མི་ཁྱབ་པ་མྱང་དགོས་པའི་སེམས་ཅན་རྣམས་ལ་སྙིང་རྗེ་དུང་པ་རེ་བསྒོམ་ནས། ཁྱེད་རང་གིས་ཚེ་འཁོར་བ་ཐོག་མ་མེད་
པ་ནས་བསགས་པའི་སྡིག་སྒྲིབ། ད་ལྟ་སྲིད་པ་བར་དོའི་འཁྲུལ་སྣང་། ཕྱི་མ་ངན་སོང་གསུམ་དུ་སྐྱེ་འགྱུར་གྱི་ལས་ངན་ཇི་སྙེད་ཡོད་པ་ཐམས་ཅད་བསྲེག་བྱ་བུད་ཤིང་གི་རྣམ་པར་
གྱུར༑ སྐྱབས་གནས་བསླུ་བ་མེད་པའི་དཀོན་མཆོག་གསུམ་གྱི་ཐུགས་རྗེ་དང་བྱིན་གྱིས་བརླབས་ནས། ཆོ་ག་འདི་རྣམ་པར་དག་པའི་ནུས་མཐུ་ཉེ་དུ་འབྲེལ་པ་ཤུལ་ན་མཆིས་པ་རྣམས་ཀྱི་དགེ་
བའི་རྩ་བ་བགྱིས་པ་དང་། བགྱིད་བཞིན་པ་དང་། ཁྱེད་རང་གི་ཤེས་རྒྱུད་ཀྱི་སྟེང་ན་ཡོད་པའི་དགེ་རྩ་ཇི་སྙེད་ཡོད་པ་ཐམས་ཅད་བློས་ཕྱོགས་གཅིག་ཏུ་བསྡུས་ནས་ཡེ་ཤེས་ཀྱི་མེའི་རྣམ་པར་

༄༅། །གྱུར། མེ་དེ་ཉིད་ཀྱི་བསྲེག་བྱ་སྡིག་པའི་བུད་ཤིང་འབྲས་བུ་སྡུག་བསྔལ་དང་བཅས་པ་ཐམས་ཅད་བསྲེག་བྱ་སྲེག་བྱེད་དང་བྲལ་བའི་ཚུལ་གྱིས་སྲེག་པས། ཁྱོད་རང་
གི་རྣམ་པར་ཤེས་པའི་ངོ་བོ་སྐྱེ་བ་མེད་པ་རྡོ་རྗེ་སེམས་དཔར་གསལ་བ་དེ་ཉིད་འདི་ནས་སྐར་མདའ་འཕང་བ་བཞིན་དུ་ནུབ་ཕྱོགས་བདེ་བ་ཅན་གྱི་ཞིང་ཁམས་སུ་རྒྱལ་བ་འོད་དཔག་ཏུ་མེད་པའི་ཞབས་
དྲུང་དུ་འཁོད་དེ། དེ་ཡང་གསལ་སྟོང་འཛིན་པ་མ་མཆིས་པའི་ངང་དུ་མཉམ་པར་འཇོག་པར་མཛོད། ཞེས་བརྗོད། སྟོང་ཉིད་རྗེ་བཙུན་རིན་པོ་ཆེའི་གཞན་ཕན་འོད་ཟེར་དུ། གསོན་ཅིག་དགོངས་ཤིག་རིགས་ཀྱི་བུ་སོགས་རྒྱས་པར་
གསུངས་ཀྱང་དེང་སང་ཕྱག་ལེན་འདི་མཛད་དོ།། ཡེ་ཤེས་འབར་བའི་མེ། །ཚེ་འདས་སྒྲིབ་པའི་བུད་ཤིང་དང་། །འཁོར་བའི་སྡུག་བསྔལ་མ་ལུས་པ། །ཡེ་ཤེས་སྣང་བར་འབར་གྱུར་ཅིག །འདི་ལན་གསུམ་བྱ་
སྟེ༑ ཐ་མའི་མཇུག་ཏུ་སློབ་དཔོན་གྱི་ཏིང་ངེ་འཛིན་གསལ་པོ་དང་ལྡན་པའི་སྒོ་ནས་རྩ་རིག་དྲག་ཏུ་བཟླས། གཞན་རྣམས་ཀྱིས་རོལ་མོ་བྱས་ལ། བྱང་བུ་ལ་མེ་སྦར་ཞིང་། །ཁ་ཅིག་ཚེ་འདས་ལྷར་བ་སྐྱེད་པའི་བྱང་བུ་བསྲེགས་པས་ལྷ་བསྲེགས་པའི་ཉེས་པ་ཡོད་ཟེར་
ཏེ༑ དེ་ནི་མི་འཐད་དེ། འདིར་ནི་ཚེ་འདས་ཀྱི་ཤེས་རྒྱུད་ཀྱི་སྒྲིབ་གཉིས་བག་ཆགས་དང་བཅས་པ་ཐམས་ཅད་དང་། འཁོར་བའི་སྡུག་བསྔལ་མ་ལུས་པ་སྟོང་པ་ཉིད་ཀྱི་ངང་དུ་བསམ་ནས་བསྲེག་པའོ། །ལྷ་མེ་ལ་བསྲེག་པའི་ཉེས་པ་ག་ལ་འབྱུང་། དེ་ལྟར་འབྱུང་ཚེ། སྦྱིན་སྲེག་གི་སྐབས་

སུ། འཇིག་རྟེན་དང་འཇིག་རྟེན་ལས་འདས་པའི་ལྷ་ཐབ་དབུས་སུ་བསྐྱེད་ནས་སྦྱར་བར་བཤད་ལ། དེས་ན་འདི་ཡང་མི་འཐད་པར་འགྱུར་བས་ཐོས་རྒྱ་ཆུང་བར་ཟད་དོ།། ཐལ་བ་གཞན་དུ་མ་འཁྱར་བར་འཇིམ་ཀྱོང་གི་ནང་དུ་བསྡུ། དེ་ནས་ལམ་སྦྱངས་བསྟན་བྱ་བ་སྟེ་དྲིལ་
གསིལ་དང་བཅས་པས་མེ་ཏོག་འཐོར་ཞིང་། དཀོན་མཆོག་རིན་ཆེན་དཔལ་ཞིང་དུ། །དཀོན་མཆོག་རིན་ཆེན་ལས་བྱུང་བ། །དཀོན་མཆོག་རིན་ཆེན་འོད་ཟེར་གྱིས། །རིན་ཆེན་འཕྲེང་བ་རྣམ་དག་
པ༑ །ཚོགས་ཀྱི་ལམ་དང་སྦྱོར་བའི་ལམ། །མཐོང་བའི་ལམ་དང་བསྒོམ་པའི་ལམ། །བླ་ན་མེད་པའི་ཁྱད་པར་ལམ། །བྱང་ཆུབ་བར་ཆད་མེད་པའི་ལམ། །རྣམ་པར་གྲོལ་བའི་ལམ་དག་
པ༑ །བརྟེན་ནས་སྡིག་པ་ཀུན་སྦྱངས་ནས། །འཕགས་པའི་ལམ་དེར་འགྲོ་བར་ཤོག །རཏ་ནེ་རཏ་ནེ་མཧཱ་རཏ་ནེ་རཏ་ན་སཾ་བྷ་ཝ། རཏ་ན་ཀི་རཏ་ནེ། རཏ་ན་མ་ལ་བི་ཤུཧྣེ། ཤོ་དྷ་ཡ་སརྦ་པཱ་
པཾ་ཧཱུྃ་ཏྲ་ཐ། ཅེས་བརྗོད་ཅིང་རྩ་རིག་དང་།࿚ལམ་སྦྱངས་བསྟན་འདི་གཙུག་དགུར་བཤད་ཅིང་། ཨོཾ་རཏ་ནེ་སོགས་ཕྱག་རྡོར་ནས་འབྱུང་ལ། དེ་དག་གི་དོན་ནི། ལས་སྦྱངས་བསྟན་ཞེས་གྲགས་པའི་ལམ་ནི། ཚོགས་ལམ་སྦྱོར་ལམ་མཐོང་ལམ། བསྒོམ་ལམ། བླ་ན་མེད་པའི་ཁྱད་
པར་གྱི་ལམ། བྱང་ཆུབ་བར་ཆད་མེད་པའི་ལམ་དང་དྲུག་གོ །སྦྱང་བ་ནི། སྤྱིར་སྡིག་པ་སྦྱང་བ། ཁྱད་པར་ལམ་ཕྱི་མ་གཉིས་ཀྱིས་སྦྱོང་བའོ། །བསྟན་པ་ནི་ཁྱད་པར་གྱི་ལམ་བདེ་བ་ཅན་དུ་གནས་སྤོར་བ་མངོན་མཐོའི་ལམ་དང་བར་ཆད་མེད་པའི་ལམ་གྱི་བྱང་ཆུབ་ཆེན་པོར་གནས་སྤོར་བ་བྱང་ཆུབ་

༄༅། །ཆེན་པོའི་ལམ་བསྟན་པའོ། །ཨོཾ་རཏ་ནེ་སོགས་ནི་འགྲོ་བའི་ལམ་ཡང་དག་པར་བསྟན་པའི་སྔགས་སོ།། རོལ་ཆེན་བྱ། ཡང་། པདྨ་འདམ་གྱིས་མ་གོས་ལྟར། །སྲིད་གསུམ་དྲི་མས་མ་གོས་པའི། །
སྲིད་པའི་པདྨོ་ལས་བྱུང་བའི། །བདེ་བ་ཅན་དུ་སྐྱེ་བར་ཤོག །ཨོཾ་པདྨེ་པདྨེ་སཾ་བྷ་ཝེ་མ་ཧཱ་སུ་ཁ་བ་ཏི་གཙྪནྟ་སྭཱཧཱ། ཞེས་བརྗོད་ཅིང་རྩ་རིག་དང་རོལ་ཆེན་བྱ་སྟེ། འཇིག་རྟེན་འདི་དྲིལ་གསིལ་རོལ་ཆེན་རྣམས་བཞག་
ལ།ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བ་ནུབ་ཕྱོགས་བདེ་བ་ཅན་དུ་སྐྱེས་ནས། དེར་སྐྱེས་པའི་བྱང་སེམས་རྙིང་པ་རྣམས་ཀྱིས་ཕྱིས་ཀྱི་དེ་ལ་ངོ་མཚར་བའི་སྒོ་ནས་མཆོད་
པ་ནི། སོ་སོའི་ཕྱག་རྒྱ་དང་བཅས་པས། ཨོ་ཨརྒྷཾ་ནས།࿚སྤྲོས་པ་ལ་དགའ་ཞིང་རྒྱས་པར་བྱེད་ན། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏིཙྪ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡེ་ཧཱུྃ། དེ་བཞིན་དུ་ཤབྟའི་བར་རོལ་ཆེན་དང་བཅས་པས་
མཆོད༑ འོག་མ་རྣམས་ལའང་ཤེས་པར་བྱའོ། །དེས་ཀྱང་སངས་རྒྱས་འོད་དཔག་མེད་འཁོར་དང་བཅས་པ་ལ་སྐྱེས་ཀྱི་ཚུལ་གྱི་མཆོད་པ་ནི། ཨརྒྷཾ་ནས་རོལ་ཆེན་གྱི་བར་གོང་བཞིན་དང་། དེར་སྐྱེ་བའི་རྒྱུ་
བརྟག་པས་རྡོ་རྗེ་སློབ་དཔོན་གྱི་ཆོ་གའི་ནུས་མཐུ་ཡིན་པར་ཤེས་ཏེ། རྫུ་འཕྲུལ་གྱིས་འདིར་འོངས་ནས། བདག་དང་དཀྱིལ་འཁོར་པ་ལ་མཆོད་ཅིང་ཆེད་དུ་བརྗོད་པ་ནི། ཨརྒྷཾ་ནས་རོལ་ཆེན་གྱི་བར་

གོང་བཞིན་དང་། རོལ་མོ་རྫོགས་པ་དང་། གདངས་དང་བཅས་པ་ཐལ་མོ་སྦྱར་ལ། ཨེ་མ་སངས་རྒྱས་ཨེ་སངས་རྒྱས། །ཨེ་མ་སངས་རྒྱས་མཛད་པ་ལེགས། །གང་ཕྱིར་ངན་སོང་བདག་ཅག་སྦྱངས། །
བྱང་ཆུབ་སྤྱོད་པ་ཉིད་ལ་བཞག །ཅེས་ཆེད་དུ་བརྗོད་པར་བསམ། བདག་གིས་ཀྱང་སླར་དེ་ལ་མཆོད་པ་ནི། ཨརྒྷཾ་སོགས་ནས། ཤབྡ་རོལ་ཆེན་གྱི་བར་གོང་བཞིན་མཆོད་ལ། སླར་བདེ་བ་ཅན་དུ་སོང་བར་
བསམས་ལ་ནུབ་ཕྱོགས་ལ་མེ་ཏོག་གཏོར་རོ། །དེ་ནས་ཚེ་འདས་ཀྱི་དོན་དུ་བཟང་པོ་སྤྱོད་པ་ལ་སོགས་པའི་སྨོན་ལམ་རྒྱས་པར་བརྗོད་ཅིང་། འཁོར་གསུམ་མི་དམིགས་པའི་ཤེས་རབ་ཀྱི་རྒྱས་བཏབ་པར་བྱའོ།། ༈ །གསུམ་པ་རྗེས་ནི། ལྷོ་
སྒོའི་ཆོ་ག་དང་འབྲེལ་ཚེ་ལམ་སྦྱང་བསྟན་ཚར་བའི་རྗེས་དང་། སློབ་མ་དབང་བསྐུར་ཡིན་ན་དབང་ཆོག་ཚར་བའི་རྗེས་དང་། སྒྲུབ་མཆོད་རྒྱས་པ་ཡིན་ན་མདུན་བསྐྱེད་རྟེན་བྱེད་ཀྱི་བཟླས་པ་ཚར་བའི་རྗེས་སུ། ཆོ་ག་འདི་རྣམས་བྱ་སྟེ། བདག་
བསྐྱེད་ལྟར་རང་ཉིད་ལ། ཨོཾ་བཛྲ་ཨ་བྷི་ཥིཉྩ་ཧཱུྃ། ཨོཾ་བུདྡྷ་ཨ་བྷི་ཥིཉྩ་ཨོཾ། ཨོཾ་རཏྣ་ཨ་བྷི་ཥིཉྩ་ཏྲཾ། ཨོཾ་པདྨ་ཨ་བྷི་ཥིཉྩ་ཧྲཱིཿ ཨོཾ་ཀརྨ་ཨ་བྷི་ཥིཉྩ་ཨཱཿ ལྔས་སྔགས་དང་ཕྱག་རྒྱས་དབང་བསྐུར་ཞིང་བྱིན་
གྱིས་བརླབས། ཨོཾ་བྷྲི་ཏ་བྷྲི་ཏ་སརྦ་ཨཱ་ཝ་ར་ཎཱ་ནི་ཧཱུྃ་ཕཊ། ཨོཾ་ཏྲ་ཊ་ཏྲ་ཊ་སརྦ་ཨཱ་ཝ་ར་ཎཱ་ནི་ཧཱུྃ་ཕཊ། ཨོཾ་ཙྪིནྡ་ཙྪིནྡ་སརྦ་ཨཱ་ཝ་ར་ཎཱ་ནི་ཧཱུྃ་ཕཊ། གསུམ་གྱིས་སྔགས་དང་ཕྱག་རྒྱས་བྱིན་རླབས་བརྟན་པར་

༄༅། །བསྒོམ། ཨོཾ་བཛྲ་སཏཱ་ཀྲོ་དྷ། ཨ་ན་ལརྐ། མཧཱ་བཛྲ་ཀྲོ་དྷ། དྲ་བ་དྲ་བ། བི་དྲ་བ་དྲ་བ། སརྦ་ཨ་པ་ཡ། ནཱ་ཤ་ཡ་ནཱ་ཤ་ཡ། ཤ་ར་ཧ་ར། པྲཱ་ན་ན་ཧཱུྃ་
ཕཊ༑ ཅེས་ཁམས་གསུམ་རྣམ་རྒྱལ་གྱི་སྔགས་དང་ཕྱག་རྒྱ་ཚར་གསུམ་སྙིང་གར་བཅས་པས་བདག་དང་གནས་ལ་སོགས་པའི་བར་ཆད་བསྲུངས། དེ་ནས་མདུན་བསྐྱེད་ཀྱི་མཐར་ཅི་འབྱོར་པའི་མཆོད་པ་གསར་པའམ་མ་འབྱོར་ན་མཆོད་པ་ཁ་
གསོས་ལ། ཕྱག་ལེན་ལ་འདི་མཛད། ཨོཾ་བཛྲ་ཡཀྵ་ཧཱུྃ། རྡོ་རྗེ་གནོད་སྦྱིན་གྱི་ཕྱག་རྒྱས་བགེགས་བསལ། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐཱ་བྷཉྫ་ར་ཎ་ཧཱུྃ་ཕཊ། རྡོ་རྗེ་མེའི་ཕྱག་རྒྱས་གཟི་བྱིན་བསྐྱེད། ཨོཾ་སྭ་བྷ་ཝ་
ཤུདྡྷཿ སརྦ་དྷརྨཱཿ སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་
མཆོད་ཡོན། མེ་ཏོག བདུག་སྤོས། མར་མེ། དྲི། ཞལ་ཟས། གཞན་ཡང་རོལ་མོ་དང་འཕན་གདུགས་ལ་སོགས་པའི་མཆོད་རྫས་བསམ་གྱིས་མི་ཁྱབ་པ་དྭངས་ཤིང་ཐོགས་པ་མེད་པ་
ནམ་མཁའི་ཁམས་ཐམས་ཅད་གང་བར་གྱུར་པར་བསམས་ལ། ཨོཾ་བཛྲ་ཨརྒྷཾ་ཧཱུྃ། ནས། ཤབྡ་ཧཱུྃ་གི་བར་མཆོད་པ་སོ་སོའི་སྔགས་དང་ཕྱག་རྒྱས་བྱིན་གྱིས་བརླབས། ངག་ཏུ། གཙང་ཞིང་བ་གཙང་མར་སྦྱར་བ་

ཡིས༑ །ལྷ་རྫས་དམ་པའི་མཆོད་ཡོན་འདི། །མཆོག་ཏུ་དད་པས་འབུལ་ལགས་ཀྱིས། །ཅི་བདེར་བར་ནི་བཞེས་སུ་གསོལ། །ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏིཙྪ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་
ཡ་ཧཱུྃ། ཞེས་སོགས་ཚིག་རྣམས་བརྗོད་པའི་དུས་ཐོལ་མོ་སྦྱར་ཞིང་སྔགས་རྣམས་ཀྱི་ཚེ་པད་ཀོར་སྔོན་འགྲོའི་མཆོད་པ་སོ་སོའི་ཕྱག་རྒྱ་བཅས། དེ་བཞིན་དུ། ཆུ་དང་ཐང་ལས་སྐྱེས་པ་ཡི། །མེ་ཏོག་དམ་པ་འདི་དག་ནི། །
མཆོག་ཏུ་དད་པས་ཁྱེད་ལ་འབུལ། །ཅི་བདེར་བར་ནི་བཞེས་སུ་གསོལ། །ཨོཾ་སརྦ་ཏ་ཐཱ་ག་ཏ་བཛྲ་པུཥྤེ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡ་ཧཱུྃ། ལྷན་ཅིག་སྐྱེས་དང་སྦྱར་བ་ཡི། །
བདུག་སྤོས་དམ་པ་འདི་དག་ནི། །མཆོག་ཏུ་དད་པས་ཁྱེད་ལ་འབུལ། །ཅི་བདེར་བར་ནི་བཞེས་སུ་གསོལ། །ཨོཾ་སརྦ་ཏ་ཐཱ་ག་ཏ་བཛྲ་དྷུ་པེ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡ་ཧཱུྃ། མུན་
པའི་ཚོགས་རྣམས་འཇོམས་བྱེད་ཅིང་། །ཕྱོགས་ཀུན་གསལ་བའི་སྒྲོན་མེ་འདི། །ཀུན་མཁྱེན་ཡེ་ཤེས་ཐོབ་བྱའི་ཕྱིར། །ཅི་བདེར་བར་ནི་བཞེས་སུ་གསོལ། །ཨོཾ་སརྦ་ཏ་ཐཱ་ག་ཏ་བཛྲ་ཨ་ལོ་ཀེ་
པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡ་ཧཱུྃ། ལྷན་ཅིག་སྐྱེས་དང་སྦྱར་བ་ཡི། །དྲི་ཡི་མཆོད་པ་འདི་དག་ནི། །རང་བྱུང་ཉིད་ལ་འབུལ་ལགས་ཀྱིས། །ཀུན་བཟང་བདེ་ཆེན་བཞེས་སུ་

༄༅། །གསོལ། །ཨོཾ་སརྦ་ཏ་ཐཱ་ག་ཏ་བཛྲ་གནྡྷེ་པྲ་ཏིཙྪ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡ་ཧཱུྃ། ཁ་དོག་དྲི་དང་རོ་ལྡན་པའི། །བཟའ་བ་མཆོག་དང་ཡང་དག་ལྡན། །
ཐམས་ཅད་སྦྱར་བའི་བཤོས་འདི་དག །ཆོས་དབྱིངས་ཡེ་ཤེས་བརྙེས་ལ་འབུལ། །ཨོཾ་སརྦ་ཏ་ཐཱ་ག་ཏ་བཛྲ་ནེེ་ཝི་དྱ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྤ་ར་ཎ་ས་མ་ཡ་ཧཱུྃ། བླ་མེད་རྡོ་རྗེ་ཐེག་པའི་དོན་
སྟོན་ཅིང་། །ཤེས་རབ་མཆོག་གི་རྗེས་འགྲོ་རོལ་མོའི་སྒྲ། །བདུད་ཀྱི་འཁོར་ལོ་གཞོམ་ཕྱིར་དབུལ་བར་བགྱི། །དོན་གྱི་དབྱིངས་ལ་མངའ་བརྙེས་འདི་བཞེས་ཤིག །ཨོཾ་སརྦ་ཏ་ཐཱ་ག་ཏ་བཛྲ་
ཤབྡ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྤོ་ར་ཎ་ས་མ་ཡ་ཧཱུྃ། ཞེས་རོལ་ཆེན་བྱའོ། །དེ་ནས། ཕྱག་ཆེན་ལྔ་དྲིལ་གསིལ་དང་བཅས་པ་བྱ་ཞིང་། ༈ ཆོས་དབྱིངས་ཡེ་ཤེས་རྣམ་པར་དག །རྣམ་པར་སྣང་མཛད་བཅོམ་
ལྡན་འདས། །ཏིང་ངེ་འཛིན་ལྡན་ཕྱག་རྒྱ་ཅན། །ཕྱག་འཚལ་བཅོམ་ལྡན་ཀུན་རིག་ལ། །མེ་ལོང་ཡེ་ཤེས་རང་བཞིན་ལས། །སེམས་ཅན་མ་ལུས་ཐམས་ཅད་ཀྱི། །ངན་སོང་ཐམས་ཅད་སྦྱོང་
མཛད་པ། །ཕྱག་འཚལ་སྦྱོང་བའི་རྒྱལ་པོ་ལ། །མཉམ་ཉིད་ཡེ་ཤེས་ཡོན་ཏན་བདག །ཡིད་བཞིན་ནོར་བུ་རིན་ཆེན་གྱིས། །སེམས་ཅན་བསམ་པ་སྐོང་མཛད་པ། །རྒྱལ་མཆོག་རིན་ཆེན་ཁྱོད་

ཕྱག་འཚལ། །སོ་སོར་ཀུན་རྟོག་གསུང་གི་བདག །གསུང་རབ་པདྨོ་ཁ་རྒྱས་པ། །ཁམས་གསུམ་དབུགས་དབྱུང་མཛད་པ་པོ། །ཀྱ་རི་དབང་ཁྱོད་ཕྱག་འཚལ། །ནན་ཏན་ཡེ་ཤེས་འཕྲིན་
ལས་བདག །སྣ་ཚོགས་སེམས་ཅན་སྡུག་བསྔལ་ཀུན། །མ་ལུས་པར་ནི་ཞི་མཛད་པ། །མེ་ཏོག་ཆེར་རྒྱས་ཁྱོད་ཕྱག་འཚལ། །གྲྭ་ཡི་ཕྱོགས་ནི་ཀུན་ཏུ་ཡང་། །རིགས་ཀྱི་ཡུམ་བཞི་སྐུར་
བསྟན་པ། །ལྷ་མོ་སྤྱན་དང་མཱ་མ་ཀཱི། །དཀར་མོ་སྒྲོལ་མ་ཁྱོད་ཕྱག་འཚལ། །རྩིབས་ཀྱི་ནང་ནི་ཐམས་ཅད་ན། །བཞུགས་པའི་རྡོ་རྗེ་སེམས་དཔའ་སོགས། །རྫུ་འཕྲུལ་ཆེ་བའི་སེམས་དཔའ་
རྣམས༑ །རྒྱུད་བཞིན་བདག་གིས་བསྟོད་པར་བགྱི། །སྒེག་མོ་ཕྲེང་བ་དེ་བཞིན་གླུ། །གར་མ་མཆོད་པའི་ལྷ་མོ་དང་། །སྤོས་དང་མེ་ཏོག་མར་མེ་མ། །དྲི་ཡི་ལྷ་མོ་ཁྱོད་ཕྱག་འཚལ། །སྒོ་
བཞིའི་དབུས་ན་ལེགས་བཞུགས་པའི། །དད་སོགས་ངོ་བོ་རྣམ་དག་པ། །ལྕགས་ཀྱུ་ཞགས་པ་ལྕགས་སྒྲོག་དྲིལ། །སྒོ་སྲུང་རྣམས་ལ་ཕྱག་འཚལ་ལོ། །སྒོ་ཡི་ཁྱམས་ན་བཞུགས་པ་ཡི། །
བྱམས་པ་ལ་སོགས་བཅུ་དྲུག་ནི། །རབ་དགའ་ལ་སོགས་གནས་མཛད་པའི། །བྱང་སེམས་རྣམས་ལ་ཕྱག་འཚལ་བསྟོད། །སྟོན་པའི་རྟགས་འཆང་ཉན་ཐོས་མཆོག །ལྷུང་བཟེད་འཁར་

༄༅། །གསིལ་པུ་ཏི་ཕྱག །བསླབ་སྦྱངས་ཡོན་ཏན་ཀུན་ལྡན་པའི། །ཉན་ཐོས་རྣམས་ལ་ཕྱག་འཚལ་བསྟོད། །རྟེན་འབྲེལ་དོན་ལ་བརྟེན་གནས་པའི། །འཕགས་པ་རང་
རྒྱལ་བཅུ་གཉིས་ནི། །འབྱུང་དང་ལྡོག་ལ་རབ་ཞུགས་པའི། །རང་རྒྱལ་གཙོ་ལ་ཕྱག་འཚལ་ལོ། །ཁྲོ་བོ་སྲིན་པོའི་ཆ་ལུགས་ཅན། །སྦྲུལ་དང་མི་སྡུག་མགོས་བརྒྱན་ཅིང་། །སྟག་ལྤགས་
ཀྱིས་ནི་སྣམ་དཀྲིས་པའི། །འཇིག་རྟེན་གསུམ་སྣང་སོགས་ཕྱག་འཚལ། །ཕྱི་ཡི་ཁོར་ཡུག་ལ་གནས་པའི། །འཇིགས་བྱེད་ལྷ་ཀླུ་གཟའ་སྐར་དང་། །ཕྱོགས་སྐྱོང་རྒྱལ་ཆེན་ཕྱག་འཚལ་
ཞིང་༑ །འཇིག་རྟེན་པ་ཀུན་བསྟོད་པར་བགྱི། །ཞེས་པའི་བསྟོད་དོ། །དེ་ནས་ཐལ་མོ་སྦྱར་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་རྣམས་བྱང་ཞིང་དག་པའི་
དངོས་གྲུབ་མ་ལུས་པ་སྩལ་དུ་གསོལ། ཞེས་འདོད་དོན་གསོལ་བ་གདབ། ཨོ་བཛྲ་སཏཱ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ་ཏིཥྛཱ། དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་
ཝ༑ སུ་པོ་ཥྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾཤྲེ་ཡཿ ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱན་སརྦ་ཏ་ཐཱ་ག་ཏ་བཛྲམཱ་མེ་མུཉྩ། བཛྲ་བྷ་ཝ་མཧཱ་ས་མ་ཡ་སཏྭ་ཨཱཿ

ཡི་གེ་བརྒྱ་པ་ལན་གསུམ་ལ་སོགས་པ་བརྗོད་པའི་རྗེས་སུ། ཐལ་མོ་སྦྱར་ཞིང་། མ་འབྱོར་པ་དང་ཉམས་པ་དང་། །གང་ཡང་བདག་རྨོངས་བློ་ཡིས་ནི། །བགྱིས་པ་དང་ནི་བགྱིད་སྩལ་བ། །དེ་ཡང་བཟོད་
པར་མཛད་དུ་གསོལ། །གང་ཡང་བདག་བློ་གཏི་མུག་པས། །ལེགས་སྤྱད་འདི་ལ་ཉེས་བྱས་གང་། །གང་ཕྱིར་ལུས་ཅན་སྐྱབས་གྱུར་པ། །དེ་ནི་མགོན་པོས་བཟོད་པར་མཛོད། །གཙོ་བོ་ནུས་
པ་མ་མཆིས་པ། །མ་འབྱོར་མ་རྙེད་མ་འཚལ་བ། །འདིར་ནི་བགྱི་བ་གང་བགྱིས་རྣམས། །དེ་དག་ཐམས་ཅད་བཟོད་པར་མཛོད། །ཞེས་སོགས་ཀྱིས་ཆོ་ག་ལྷག་ཆད་ཁ་བསྐང་ཞིང་། ནོངས་པ་བཟོད་པར་
གསོལ་ནས། རས་བྲིས་ཀྱི་དཀྱིལ་འཁོར་ལ་དམིགས་ཏེ། མགོན་པོ་ཐུགས་རྗེ་ཆེན་པོ་དང་ལྡན་པ་རྣམས་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་
སངས་རྒྱས་ཀྱི་གོ་འཕང་མ་ཐོབ་ཀྱི་བར་དུ། རྒྱལ་བ་ཐམས་ཅད་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་རས་བྲིས་ཀྱི་དཀྱིལ་འཁོར་འདི་ཉིད་ལ་བསྐྱེད་ཅིང་
སྤྱན་དྲངས་པའི་ལྷ་ཚོགས་ཐམས་ཅད་དང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་དངོས་གྲུབ་མ་ལུས་པ་སྩལ་དུ་

༄༅། །གསོལ། ཅེས་དང་། ཨོ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་ལན་གསུམ་གྱིས་བརྟན་པར་བྱས་ནས་མེ་ཏོག་དོར་རོ།། ༄༅། །ཀུན་རིག་བླ་མ་བརྒྱུད་པའི་གསོལ་འདེབས་ངན་སོང་རྒྱུན་གཅོད་
བཞུགས་སོ།། ན་མོ་གུ་རུ། བླ་མ་དང་རྣམ་པར་སྣང་མཛད་ལ་ཕྱག་འཚལ་ལོ། །རྣམ་འདྲེན་ཞིང་གི་སྟོན་པ་ཤཱཀྱའི་ཏོག །གསང་ཆེན་རྒྱ་མཚོའི་མངའ་བདག་རྡོ་རྗེ་འཛིན། །ཤར་ཕྱོགས་ཟ་ཧོར་རྒྱལ་པོ་རབ་
གསལ་ཟླ། །འགྲོ་བའི་སྐྱབས་མགོན་གསུམ་ལ་གསོལ་བ་འདེབས། །རྣམ་མང་རྒྱུད་སྡེའི་དོན་གཟིགས་རབ་འབྱོར་བསྐྱངས། །སྒྲོལ་མས་རྗེས་བཟུང་ཀུན་དགའ་སྙིང་པོའི་ཞབས། །རྣལ་
འབྱོར་རྒྱུད་ཀུན་མཁྱེན་པའི་ཤེས་རབ་བསྐྱངས། །ཡོ་གའི་སྲོལ་འབྱེད་གསུམ་ལ་གསོལ་བ་འདེབས། །གསང་ཆེན་མངའ་བདག་ཞི་བ་སྙིང་པོ་དང་། །དཔག་ཡས་ཐུགས་རྗེའི་གཏེར་ཆེན་དགེ་
མཚན་བཤེས། །ཚུལ་ཁྲིམས་ནོར་བུའི་གླིང་འཛིན་བདེ་བའི་ཞབས། །དགེ་ལེགས་འབྱུང་གནས་གསུམ་ལ་གསོལ་བ་འདེབས། །ཀུན་གཟིགས་ཤྲརྔྷ་ཀ་ར་ཝརྨ་དང་། །བོད་ཡུལ་གསལ་
མཛད་ལོ་ཆེན་རིན་ཆེན་བཟང་། །མཐའ་བྲལ་དོན་རྟོགས་ཆོས་རྗེ་བྲག་སྟེང་པ། །བསྟན་པའི་སྲོག་ཤིང་གསུམ་ལ་གསོལ་བ་འདེབས། །སྐད་གཉིས་སྨྲ་བའི་མལ་ལོ་བློ་གྲོས་གྲགས། །སྙིགས་

དུས་བསྟན་པའི་མཛོད་འཛིན་ས་ཆེན་མཚན། །གངས་ཁྲོད་རྡོར་འཛིན་རྗེ་བཙུན་གྲགས་པའི་ཞབས། །བསྟན་པའི་གསལ་བྱེད་གསུམ་ལ་གསོལ་བ་འདེབས། །ཆོས་ཀྱི་རྒྱལ་པོ་ས་སྐྱ་པཎྜི་ཏ། །
རླུང་སེམས་དབང་བསྒྱུར་ཚོགས་བསྒོམ་ཀུན་དགའ་དཔལ། །འབྲས་བུའི་དོན་རྟོགས་ཉན་ཆེན་བསོད་ནམས་བརྟན། །འགྲོ་བའི་སྐྱབས་མགོན་གསུམ་ལ་གསོལ་བ་འདེབས། །ཏི་ཤྲཱི་ཆེན་པོ་
ཀུན་དགའ་བློ་གྲོས་དང་། །ཤེས་བྱ་ཀུན་གཟིགས་བསོད་ནམས་རྒྱལ་མཚན་དཔལ། །མཁས་པ་ཆེན་པོ་བློ་གྲོས་བརྟན་པའི་ཞབས། །ཚོགས་གཉིས་ལམ་སྟོན་གསུམ་ལ་གསོལ་བ་
འདེབས། །གྲུབ་པ་མཆོག་བརྙེས་དཔལ་ལྡན་ཚུལ་ཁྲིམས་ཞབས། །ཟབ་ལམ་མངའ་བདག་ཡེ་ཤེས་རྒྱལ་མཚན་དང་། །མཁས་པའི་གཙུག་རྒྱན་ཀུན་དགའ་བཟང་པོའི་ཞབས། །ཐུབ་བསྟན་
ཉིན་བྱེད་གསུམ་ལ་གསོལ་བ་འདེབས། །རྟོགས་པའི་མངའ་བདག་སངས་རྒྱས་རིན་ཆེན་མཚན། །མཁས་པའི་དབང་པོ་དཀོན་མཆོག་ལྷུན་གྲུབ་ཞབས། །གང་དེའི་ཐུགས་སྲས་ཤེས་རབ་
རྒྱལ་མཚན་དཔལ། །བསྟན་པའི་སྒྲོན་མེ་གསུམ་ལ་གསོལ་བ་འདེབས། །འགྲོ་བའི་དོན་མཛད་ནམ་མཁའ་དཔལ་བཟང་དང་། །ཕན་བདེ་སྩོལ་མཛད་ཀུན་དགའ་བསོད་ནམས་ཞབས། །ཞལ་

་།སྐོང་ནི། ནུས་པའི་དཔལ་མངའ་བསོད་ནམས་དབང་ཕྱུག་མཚན། །རྡོ་རྗེ་འཛིན་པ་གསུམ་ལ་གསོལ་བ་འདེབས། །རྒྱུད་སྡེའི་མངའ་བདག་ཀུན་དགའ་བཀྲ་ཤིས་
དང་༑ །ཐུགས་རྗེའི་གཏེར་ཆེན་བསོད་ནམས་རིན་ཆེན་ཞབས། །མཁས་གྲུབ་མཚུངས་མེད་ཀུན་དགའ་བློ་གྲོས་ཏེ། །འཇམ་དབྱངས་རྣམ་འཕྲུལ་གསུམ་ལ་གསོལ་བ་འདེབས། །མཁས་པའི་
གཙུག་རྒྱན་ནམ་མཁའ་འཆི་མེད་དང་། །གྲུབ་པའི་དབང་ཕྱུག་ཀུན་དགའ་བསྟན་འཛིན་ཞབས། །མཁྱེན་རབ་མངའ་བདག་བསྟན་པའི་རྒྱལ་མཚན་ཏེ། །འཁོར་ལོའི་མགོན་པོ་གསུམ་ལ་
གསོལ་བ་འདེབས། །འགྲོ་ལ་ཕན་དགོངས་བསོད་ནམས་རྒྱལ་མཚན་དང་། །རྨད་བྱུང་འཕྲིན་ལས་མངའ་བ་བློ་གྲོས་སྙིང་། །སྐྱེ་རྒུའི་གཙུག་རྒྱན་ཆོས་ཀྱི་ཉི་མ་སྟེ། །རིགས་བརྒྱའི་ཁྱབ་
བདག་གསུམ་ལ་གསོལ་བ་འདེབས། །སྙིགས་དུས་འགྲོ་བའི་སྐྱབས་མཆོག་ཨེ་ཝཾ་པ། །འཁོར་ལོའི་མགོན་པོ་དྲིན་ཆེན་ཆོས་ཀྱི་རྗེ། །ཁྱབ་བདག་གཞན་ཕན་སྙིང་པོ་ལ་སོགས་པ། །རྩ་བརྒྱུད་
བླ་མ་རྣམས་ལ་གསོལ་བ་འདེབས། །དེ་ལྟར་བགྱིས་པའི་ལེགས་བྱས་དགེ་བ་དང་། །རྩ་བརྒྱུད་བླ་མའི་ཐུགས་རྗེའི་བྱིན་རླབས་ཀྱིས། །བདག་ཅག་དཔོན་སློབ་དུས་འདིར་ཚེ་རིང་ཤིང་། །

གྲངས་མེད་འགྲོ་བ་མང་པོ་ལམ་འགོད་ཤོག །ཆགས་སོགས་ཉོན་མོངས་དུག་གསུམ་གྱིས་བསླད་པའི། །བདག་སོགས་སྲིད་མཚོར་འཁྱམས་པའི་སེམས་ཅན་རྣམས། །ལས་ངན་སྡིག་སྒྲིབ་
ངན་འགྲོའི་རྒྱུན་བཅད་ནས། །རྣམ་སྣང་ཆེན་པོའི་གོ་འཕང་ཐོབ་པར་ཤོག །བདག་གི་དུས་གསུམ་དགེ་བ་འདི་ཡི་མཐུས། །བདག་ཅག་དཔོན་སློབ་དུས་འདིར་ཚེ་རིང་ཞིང་། །བསམ་དོན་ཀུན་
འགྲུབ་བསྟན་པ་རྒྱས་པ་དང་། །ཕྱི་མ་བདེ་བ་ཅན་དུ་སྐྱེ་བར་ཤོག །སྐྱེས་ནས་བསམ་བཞིན་སྲིད་པ་ལེན་པ་དང་། །སྲིད་མཐའི་བར་དུ་བསྟན་པ་འཛིན་པར་ཤོག །ཕ་མར་གྱུར་པའི་སེམས་ཅན་
ཐམས་ཅད་ཀྱང་། བདག་གིས་རྗེས་བཟུང་ཐར་པའི་བདེ་ཐོབ་ཤོག །བསམ་པ་རྣམ་པར་དག་པའི་སྨོན་ལམ་འདི། །དཀོན་མཆོག་རྣམ་གསུམ་བདེན་པའི་བྱིན་རླབས་ཀྱིས། །ལོག་པར་འདྲེན་
པའི་ཕྱོགས་ལས་རྣམ་རྒྱལ་ནས། །ཇི་བཞིན་མ་ལུས་ལེགས་པར་འགྲུབ་གྱུར་ཅིག །ཅེས་པ་ཀུན་རིག་དབང་གི་བླ་མ་བརྒྱུད་པར་གསོལ་བ་འདེབས་པ་འདི་ནི། བླ་མ་དབང་ཕྱུག་རྒྱ་མཚོ། བླ་མ་ངག་དབང་རྒྱ་མཚོ། བན་
ཚང་པ་སངས་རྒྱས་བསྟན་པ་དར་རྒྱས་སོགས་བཅུ་ཕྲག་ལྷག་ཙམ་གྱིས་བསྐུལ་བའི་ངོར། ས་སྐྱ་པ་ངག་དབང་ཀུན་དགའ་བཀྲ་ཤིས་ཀྱིས། ཕུན་ཚོགས་བདེ་ཆེན་དུ་སྦྱར་བ་འགྲོ་ལ་ཕན་བདེ་རྒྱ་ཆེར་འབྱུང་བའི་རྒྱུར་གྱུར་ཅིག ཀུན་དགའ་བཀྲ་

༄༅།  །ཤིས་མན་གྱི་ཁ་སྐོང་འདི་ག་རཱ་ཛ་སྤུར་དཔལ་ས་སྐྱའི་ཆོས་ཚོགས་ཀྱི་ཚོགས་འདོན་ཆེད། རང་ཉིད་ཀྱི་དབང་ཐོབ་པའི་བརྒྱུད་པ་ལྟར་འཁོན་རིགས་ཝ་གིནྡྲ་ནཎྜས་བྲིས་པ་དགེ་ལེགས་འཕེལ།། །། ༈ །
དེ་ནས་དྲིལ་བུ་གསིལ་ཞིང་། སྟོན་མཆོག་དམ་པ་ལྷ་མིའི་མཆོད་འོས་པ། །སངས་རྒྱས་ཕྱག་འཚལ་དེང་འདིར་བདེ་ལེགས་ཤོག །སེམས་ཅན་གང་དག་འགྲོ་དང་མི་འགྲོ་བ། །དེ་དག་ཐམས་ཅད་
དེང་འདིར་བདེ་ལེགས་ཤོག །ཞི་བ་ཆགས་བྲལ་ལྷ་མིའི་མཆོད་འོས་པ། །ཆོས་ལ་ཕྱག་འཚལ་དེང་འདིར་བདེ་ལེགས་ཤོག །སེམས་ཅན་གང་དག་འགྲོ་དང་མི་འགྲོ་བ། །དེ་དག་ཐམས་ཅད་
དེང་འདིར་བདེ་ལེགས་ཤོག །ཚོགས་ཀྱི་དམ་པ་ལྷ་མིའི་མཆོད་འོས་པ། །དགེ་འདུན་ཕྱག་འཚལ་དེང་འདིར་བདེ་ལེགས་ཤོག །སེམས་ཅན་གང་དག་འགྲོ་དང་མི་འགྲོ་བ། །དེ་དག་ཐམས་
ཅད་དེང་འདིར་བདེ་ལེགས་ཤོག །འབྱུང་པོ་གང་དག་འདིར་ནི་ལྷགས་གྱུར་ཏམ། །སའམ་འོན་ཏེ་བར་སྣང་འཁོད་ཀྱང་རུང་། །སྐྱེ་དགུ་རྣམས་ལ་རྟག་ཏུ་བྱམས་བྱེད་ཅིང་། །ཉིན་དང་མཚན་
དུ་ཆོས་ལ་སྤྱོད་པར་ཤོག །དེ་ནས་རོལ་མོ་དང་བཅས། ཉིན་མོ་བདེ་ལེགས་མཚན་བདེ་ལེགས། །ཉིན་མོའི་གུང་ཡང་བདེ་ལེགས་ཤིང་། །ཉིན་མཚན་རྟག་ཏུ་བདེ་ལེགས་པའི། །དཀོན་མཆོག་

གསུམ་གྱི་བདེ་ལེགས་ཤོག །ཅེས་དང་། བདག་ཅག་འཁོར་དང་བཅས་པ་ཐམས་ཅད་སྤང་བྱ་མི་མཐུན་པའི་ཕྱོགས་ཐམས་ཅད་ལས་ཤིན་ཏུ་རྒྱལ་བར་གྱུར་ཅིག །ཅེས་སོགས་བརྗོད་ཅིང་མེ་ཏོག་དོར་
རོ༑ །སླར་ཡང་བསྔོ་བ་སྨོན་ལམ་རྣམ་པར་དག་པ་བཏབ་ལ། རས་བྲིས་བཀུར་སྟི་དང་བཅས་པས་བསྡུས་ལ་དབེན་པར་གཞག་གོ །དེ་ནས་མཆོད་རྫས་དམན་པ་རྣམས་མགོན་མེད་པ་དང་། ཕོངས་པ་ལ་སྦྱིན། གོས་ཟུང་སོགས་མཆོད་རྟེན་
དང་སངས་རྒྱས་ཀྱི་སྐུ་ལ་ཕུལ་ནས་ལས་ཀྱི་རྗེས་མི་མངོན་པར་བྱའོ། ༈ །དེ་ནས་སྔར་གྱི་འཇིམ་པ་དེ་བྱིན་གྱིས་བརླབས་པའི་ཕྱིར། འཇིམ་པའི་གོང་བུའི་སྟེང་དུ་ཟླ་བའི་དཀྱིལ་འཁོར་གྱི་དབུས་སུ། ཨོཾ་ན་མོ་སོགས་
རྩ་རིག་ཚར་གཅིག་བརྗོད་ལ། དེ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཐུགས་གཉིས་སུ་མེད་པའི་ཡེ་ཤེས་འོད་ཟེར་ཁ་དོག་སྣ་ལྔ་པའི་རྣམ་པར་
སྤྱན་དྲངས་ཏེ་སྔགས་ཕྲེང་ལ་ཐིམ། སྔགས་ཕྲེང་འོད་དུ་ཞུ་ནས་འཇིམ་པ་ལ་ཐིམ་པས་འཇིམ་པ་ཡེ་ཤེས་ལྔའི་རང་བཞིན་གྱི་རིན་པོ་ཆེའི་ཕུང་པོར་གྱུར་པར་བསམ། རིན་པོ་ཆེ་བརྡར་ལ་རྩ་རིག་མང་དུ་བཟླས་
པས་བྱིན་གྱིས་བརླབས་ཏེ། རྩ་རིག་གི་མཐར་ཆེ་གེ་མོ་ཞེས་བྱ་བའི་སྡིག་པ་ཐམས་ཅད་ཤནྟིཾ་ཀུ་རུ་སྭཱཧཱ། ཞེས་པ་གུར་གུམ་གྱིས་བྲིས་ཏེ་འབི་འདི་བཞིན་གྱི་གཟུངས་བཞུགས་གྲུབ་ན་ཤིན་ཏུ་ལེགས་ཀྱང་། སྐབས་འདིར་དཀའ་ལས་ཆེ་བས་མ་བྱུང་

༄༅། །ཀྱང་ཉེས་པ་ཆེར་མེད་པར་སེམས། འབིའི་ནང་དུ་བཅུག་ལ་བཟླ་བཞིན་དུ་མཆོད་རྟེན་ནམ་ལྷ་སྐུ་ལ་སོགས་པ་བཏབ། ཐེབས་པ་དང་རྩི་ཚོན་གསོལ་ཏེ། རང་ཉིད་ལྷའི་ང་རྒྱལ་དྲན་པར་བྱས་ལ། སུམྦྷ་ནིས་
བགེགས་སྦྱངས། ཇི་ལྟར་བལྟམས་པ་སོགས་ཀྱིས་ཁྲུས་གསོལ། དེ་དག་སྐུ་ལ་སོགས་ཀྱིས་སྐུ་ཕྱི་བར་བསམ། འབྱོར་ན་གུ་གུལ་གྱིས་བདུག་ཅིང་ནས་སམ་ཡུངས་ཀར་གྱིས་བྲབས། སྭ་བྷཱ་ཝས་སྦྱངས། སྟོང་པའི་ངང་ལས་སེང་
གེས་བཏེག་པའི་རིན་པོ་ཆེའི་ཁྲི་སྣ་ཚོགས་པདྨ་ཟླ་བའི་སྟེང་དུ་ཨོཾ་ལས་འཁོར་ལོ་ཨོ་གྱིས་མཚན་པ་ལས་རྣམ་པར་སྣང་མཛད་དཀར་པོ་བྱང་ཆུབ་མཆོག་གི་ཕྱག་རྒྱ་ཅན་དར་གྱི་ན་བཟའ་
དང་༑ རིན་པོ་ཆེའི་རྒྱན་གྱིས་བརྒྱན་པ། དེ་ཞུ་བ་ལས་བྱུང་བའི་ཆོས་སྐུའི་མཆོད་རྟེན་ཡངས་ཤིང་རྒྱ་ཆེར་བར་གྱུར་པའི་བུམ་པའི་ནང་དུ། དབུས་སུ་སེང་གེ། ཤར་དུ་གླང་པོ་ཆེ། ལྷོར་
རྟ༑ ནུབ་ཏུ་རྨ་བྱ། བྱང་དུ་མཁའ་ལྡིང་རྣམས་ཀྱིས་བཏེག་པའི་རིན་པོ་ཆེའི་ཁྲི་པདྨ་དང་ཟླ་བའི་གདན་རེ་རེ་དང་བཅས་པའི་དབུས་སུ། རྣམ་པར་སྣང་མཛོད་དཀར་པོ་བྱང་ཆུབ་མཆོག་གི་ཕྱག་
རྒྱ་ཅན། ཤར་དུ་མི་བསྐྱོད་པ་སྔོན་པོ་གཡས་ས་གནོན། གཡོན་མཉམ་གཞག ལྷོར་རིན་འབྱུང་སེར་པོ་གཡས་མཆོག་སྦྱིན། གཡོན་མཉམ་གཞག ནུབ་ཏུ་འོད་དཔག་མེད་དམར་པོ་མཉམ་

གཞག བྱང་དུ་དོན་ཡོད་གྲུབ་པ་ལྗང་གུ་གཡས་སྐྱབས་སྦྱིན། གཡོན་མཉམ་གཞག་གི་ཕྱག་རྒྱ་ཅན། ཐམས་ཅད་ཀྱང་དར་གྱི་ན་བཟའ་དང་། རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེ་
སྐྱིལ་ཀྲུང་གིས་བཞུགས་པའི་མཐའ་བསྐོར་དུ་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པས་བསྐོར་བ་དང་བཅས་པར་གྱུར། ཞེས་དང་། སྐུ་གཟུགས་ཀྱི་རྟེན་ཡིན་ན། སྟོང་པའི་
ངང་ལས་པདྨ་དང་ཟླ་བའི་སྟེང་དུ། ཨོཾ་ཨཱཿ ཧཱུྃ་ལས། རྡོ་རྗེ་ཨོཾ་ཨཱཿ ཧཱུྃ་གིས་མཚན་པ་ལས། རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། དར་གྱི་ན་བཟའ་དང་རིན་པོ་
ཆེའི་རྒྱན་གྱིས་བརྒྱན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པར་བསྐྱེད། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་འཕྲོས་པས་དེ་བཞིན་
གཤེགས་པ་རིགས་ལྔའམ། རྡོ་རྗེ་སེམས་དཔའ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛ༔ མ་ལུས་སེམས་ཅན་སོགས་རྒྱས་བསྡུས་གང་རིགས་བྱ། མཆོད་
དེ༑ ཛཿ ཧཱུྃ་བཾ་ཧོ༔ ཞེས་མང་དུ་བརྗོད་ཅིང་། སོ་སོ་ལ་ཐིམ་པར་བསམ། དེ་ཐམས་ཅད་ཀྱི་སྤྱི་བོར་ཨོཾ་ལས་འཁོར་ལོ་ཨོ་གྱིས་མཚན་པ། མགྲིན་པར་ཨཱཿ ལས་པདྨ་ཨཱས མཚན་པ། ཐུགས་ཀར་ཧཱུྃ་

༄༅། །ལས་རྡོ་རྗེ་ཧཱུྃ་གིས་མཚན་པ། སླར་ཡང་ཧཱུྃ་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཐཿ དེ་བཞིན་གཤེགས་པ་ཐམས་
ཅད་ཀྱིས་འདི་རྣམས་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། ཇི་ལྟར་བལྟམས་པ་སོགས་ནས། ཤྲཱི་ཧཱུྃ། ཞེས་གསུངས་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་
གང་༑ དྲི་མ་དག ཆུ་ལྷག་མ་ཡར་ལུད་པ་ལས་རིགས་ལྔ་ལ་རིགས་ལྔ་སོ་སོ་དང་། སྐུ་གཟུགས་ཀྱི་རྟེན་ལ་རྡོ་རྗེ་སེམས་དཔས་དབུ་བརྒྱན་པར་བསམས་ལ། ཨོཾ་སརྦ་ཏ་ཐཱ་ག་ཏ་ཨརྒྷཾ་སོགས་ཀྱིས་
མཆོད༑ ཆོས་སྐུ་ནམ་མཁའ་སོགས་རིགས་ལྔའི་བསྟོད་པ་གང་ཤེས་དང་། ལྷ་སྐུ་ཡིན་ན། རྡོ་རྗེ་སེམས་དཔའ་སེམས་དཔའ་ཆེ། །སོགས་ཀྱིས་བསྟོད། རྡོ་རྗེ་རྩེ་ལྔ་པའི་ཕྱག་རྒྱས་ལྷ་རྣམས་ཀྱི་སྤྱན་འབྱེད་པའི་ཚུལ་བྱས་
ལ་ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང་། །གུས་པས་འཕགས་པའི་སྤྱན་ནི་དབྱེ་བགྱིས་པས། །ནམ་མཁའི་མཐས་གཏུགས་གྱུར་པའི་སེམས་ཅན་རྣམས། །སངས་རྒྱས་ཡེ་ཤེས་སྤྱན་
ནི་ཐོབ་པར་ཤོག །ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤོ་དྷ་ནི་སྭཱཧཱ། ཡེ་ཤེས་ཀྱི་སྤྱན་རྣམ་པར་དག་པ་ཐོབ་སྟེ། སེམས་ཅན་གྱི་དོན་ལ་འཇུག་པའི་མཐུ་ཕུན་སུམ་ཚོགས་པ་དང་ལྡན་པར་གྱུར་

ཅིག ཅེས་བརྗོད། ཡེ་དྷརྨས་བྱིན་གྱིས་བརླབས་པའི་མེ་ཏོག་གཏོར་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་
མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་
གསོལ། ཁྱད་པར་དུ་ཡང་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་
བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཨོཾ་སུ་པྲ་ཏི བཛྲ་ཡེ་སྭཱཧཱ། ཞེས་དང་། ཡེ་དྷརྨ་མང་དུ་བརྗོད་ལ་མེ་ཏོག་
གཏོར། སྐུ་གཟུགས་སམ་མཆོད་རྟེན་རྣམས་འོད་དུ་ཞུ་ནས་རང་རང་གི་རྣམ་པ་ཇི་ལྟ་བ་བཞིན་དུ་གྱུར་པར་བསམས་ལ་མཆོད་དེ། མཆོད་རྟེན་ལ། སྣ་ཚོགས་པདྨ་ཟླ་བའི་གདན་སྟེང་དུ། །སྣ་ཚོགས་རིན་
ཆེན་ཁམས་ལས་གྲུབ་པ་ཡི། །སྤྲུལ་པའི་མཆོད་རྟེན་སྣ་ཚོགས་རྒྱན་གྱིས་སྤྲས། །ཆོས་སྐུའི་རང་བཞིན་ཅན་ལ་ཕྱག་འཚལ་ལོ། །ཞེས་དང་། ལྷ་སྐུ་ཡིན་ན་སོ་སོའི་སྒོས་བསྟོད་ཅི་ཤེས་བྱས་ལ་བཀྲ་ཤིས་

༄༅། །བྱའོ། །འདི་ནི་ཡོངས་འཛིན་དཀོན་མཆོག་ལྷུན་གྲུབ་ཀྱིས་མཛད་པའི་ཀུན་རིག་གི་སྦྱིན་སྲེག་གི་མཇུག་ཏུ་གསུངས་པ་འདིར་བཀོད་པ་ལགས། འདི་ལྟར་བྱས་པས་དབང་བསྐུར་ཏེ་སྡིག་པ་སྦྱང་བ། ཕྱིར་ཟློག་
གི་སྡིག་པ་སྦྱང་བ། མཆོད་རྟེན་བྱས་ཏེ་སྡིག་པ་སྦྱང་བ་གསུམ་ཀ་འབྱུང་བས་ཕན་ཡོན་ཤིན་ཏུ་ཆེའོ། །དཔལ་ལྡན་ངན་སོང་ཀུན་སྦྱོང་ཆོ་གའི་རིམ། །རྒྱུད་དང་རིན་ཆེན་བཟང་པོའི་བཤད་སྲོལ་དང་། །རྡོ་རྗེ་འཆང་
དངོས་རྗེ་བཙུན་གསུང་རབ་ལྟར། །འཁྲུལ་མེད་གོ་བདེ་བདག་གིས་རྣམ་པར་སྦྱར། །དགེ་བ་གང་དེས་མར་གྱུར་འགྲོ་བ་ཀུན། །སྡུག་བསྔལ་རྒྱུ་དང་བཅས་ལས་རྣམ་གྲོལ་ཞིང་། །རྣམ་དག་
བྱང་ཆུབ་སྤྱོད་པས་རྒྱུད་སྦྱངས་ནས། །ཁྱབ་བདག་རྡོ་རྗེ་སེམས་དཔར་འགྱུར་བར་ཤོག །ཀུན་རིག་རྩ་བའི་དཀྱིལ་འཁོར་གྱི་ཆོ་ག་གཞན་ཕན་མཐའ་ཡས་ཞེས་བྱ་བ་འདི་ནི། ཤེས་བྱའི་དཀྱིལ་འཁོར་ཐམས་ཅད་ལ་
བསྙེངས་པ་མི་མངའ་བའི་མཁྱེན་རབ་ཅན། རྗེ་བཙུན་དམ་པ་ཡེ་ཤེས་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོས་བླངས་པ། ཤཱཀྱའི་དགེ་སློང་ཀུན་དགའ་བཟང་པོ་ལ། ལྷ་རིགས་བྱང་ཆུབ་སེམས་དཔའ་གུ་གེ་ཆོས་ཀྱི་རྒྱལ་པོས་ཐོག་མར་
བཀའ་སྩལ་ཞིང་། བར་དུ་དགེ་བའི་བཤེས་གཉེན་རབ་ཏུ་མང་པོས་བསྐུལ་བ་དང་། མཐའ་མར་མདོ་དང་སྔགས་ཀྱི་སྡེ་སྣོད་རབ་ཏུ་མང་པོ་ལ་སྦྱངས་ཤིང་། ཟབ་མོའི་དོན་ལ་དད་པ་ཐོབ་པ། སྡེ་སྣོད་འཛིན་པ་བསམ་གྲུབ་བཟང་པོས་ཡང་ཡང་དུ་

བསྐུལ་ཞིང་། ཡི་གེའི་རྐྱེན་སྦྱར་བ་ལ་བརྟེན་ནས། རྔ་ཆེན་གྱི་ལོ་ཆུ་བོ་ཁྱི་ཐ་སྐར་གྱི་ཟླ་བའི་ཉེར་ལྔ་ལ་དཔལ་ཨེ་ཝཾ་ཆོས་ལྡན་གྱི་དགོན་པར་སྦྱར་བའོ། །འདིས་བསྟན་པ་དང་སེམས་ཅན་མཐའ་ཡས་པ་ལ་ཕན་ཐོགས་པར་གྱུར་ཅིག ཅེས་སྙིགས་
དུས་བསྟན་པའི་མངའ་བདག་རྒྱལ་བས་ལུང་བསྟན་བརྙེས་པ། རྡོ་རྗེ་འཆང་ཆེན་པོ་ཀུན་དགའ་བཟང་པོས་མཛད་པའི་གཞན་ཕན་མཐའ་ཡས་དེ་ཉིད་ལས། ཚིག་དོན་གྱི་ཆ་དང་ཕྱག་ལེན་མི་གསལ་བ་འགའ་ཞིག་སྣང་བ་རྣམས་བློ་དམན་པ་རྣམས་
ཀྱིས་རྟོགས་པར་དཀའ་བ་ནས། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་གཞན་ཕན་རྣམ་གཉིས། ཀུན་མཁྱེན་གུང་རུས་མཛད་པའི་ཀུན་རིག་གི་རྣམ་བཤད། ཀུན་མཁྱེན་བསོད་ནམས་སེང་གེས་མཛད་པའི་གཞན་ཕན་ཀུན་ཁྱབ། བྱས་
འགྱུར་བ་བསོད་ནམས་སེང་གེས་མཛད་པའི་ཕྱག་བསྟོད་རིང་གི་ཆེན་གྱི་ལག་ལེན། བྲང་ཏི་པ་མཁས་པའི་རིགས་སུ་འཁྲུངས་པ་པཎ་ཆེན་ནམ་མཁའ་དཔལ་བཟང་གིས་གཞན་ཕན་མཐའ་ཡས་ཀྱི་མཆན་དང་། དཔལ་ས་སྐྱ་པ་ཆེན་པོ་སྙིགས་དུས་
བསྟན་པའི་ཉི་མ་སྔགས་འཆང་ངག་གི་དབང་པོས་མཛད་པའི་དབང་ཆོག གང་དེའི་སྲས་ཀྱི་ཐུ་བོ་བྱང་ཆུབ་སེམས་དཔའ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་དེ་ཉིད་ཀྱིས་ཀྱང་གཞན་ཕན་མཐའ་ཡས་ཀྱི་མཚན་
དང་༑ གསུང་ངག་ལས་ཇི་ལྟར་ཐོས་པའི་ཞིབ་ཆ་ཕྱག་ལེན་རྣམ་པར་དག་པ་མཛད་པ་མཐོང་ཞིང་། ལྷོ་སྒོའི་སྐབས་འདིར་རཏྣ་སཱ་ག་རས་མཛད་པའི་ལྷོ་སྒོའི་ཆོ་ག་ནས་ཀྱང་ཁ་བསྐང་ཞིང་། ཡོངས་འཛིན་དཀོན་མཆོག་ལྷུན་གྲུབ་ཀྱིས་མཛད་པའི་

༄༅། །སཱཙྪ་དང་རབ་གནས་ཀྱི་ཆོ་ག་མདོར་བསྡུས། གཞན་ཡང་འདི་ཉིད་ལ་ཉེ་བར་མཁོ་བའི་ཚིག་དོན་དང་། ཕྱག་རྒྱ་བཅའ་ཐབས་ལ་སོགས་པ་ཕྱག་ལེན་དང་བཅས་པ་བླ་མ་དམ་པ་རྡོ་རྗེ་འཆང་དང་དབྱེར་མ་མཆིས་
པ་དེ་རྣམས་ཀྱི་བཞེད་པ་ཕྱོགས་གཅིག་ཏུ་ལེགས་པར་བསྡུས་ཏེ་བྲིས་པའོ། །ཞིབ་ཏུ་ཕྱག་ལེན་ཕྲ་མོ་རྣམས་ནི་བླ་མའི་གསུང་ངག་དང་མཐོང་བ་བརྒྱུད་པ་ལས་ཤེས་པར་བྱའོ། །འདིས་ཀྱང་རང་འདྲའི་བློ་གྲོས་ཞན་པའི་སྐྱེ་བོ་ལས་དང་པོ་ལ་མཐའ་
ཡས་པ་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། །།འདིར་སྨྲས་པ། སྔོན་བྱོན་࿚གོང་དུ་བརྗོད་ཟིན་པའི་མཁས་མང་གསུང་རབ་རྒྱ་མཚོ་ལས། །ཡོངས་འཛིན་གྲགས་པའི་སྔགས་འཆང་གྲགས་པ་བློ་གྲོས་རྒྱལ་མཚན་གྱི་གསུང་གི་གྲུར་ཞུགས་ཏེ། །
ལེགས་བཤད་࿚གསུང་རབ་འདི་ཉིད་དེད་དཔོན་གསུང་དང་མི་འགལ་བར། །ཟབ་དོན་རིན་ཆེན་གསུང་རྒྱུན་ཁོ་བོས་࿚པུཎྱ་དྷྭ་ཛས་བླངས། །སྐལ་ལྡན་སྐྱེ་བོའི་གཙུག་ཏུ་རབ་མཛེས་པས། །རང་གཞན་དོན་གཉིས་བསྒྲུབ་ལ་མ་རྨོངས་ཤིང་། །རྣམ་སྣང་
ཆེན་པོའི་གོ་འཕང་བགྲོད་ཐབས་འདི། །ཐོས་ཆུང་ཕྱོགས་རེར་ཞེན་ལ་འདི་མི་མཁོ། །ཚུལ་འདི་སྨྲ་བ་རྗེ་བཙུན་ཆོས་ཀྱི་རྗེ། །འཁོན་སྟོན་བརྒྱུད་པར་བཅས་ལ་རབ་གུས་ཤིང་། །ལེགས་བཤད་འདི་ལ་བརྩོན་པ་ལྷུར་ལེན་པ། །འཁོན་རིགས་
སྔགས་འཆང་ངག་དབང་ཀུན་བསོད་ལགས། །ཀུན་རིག་གི་ཆོ་ག་གཞན་ཕན་ལྷུན་གྲུབ་ཅེས་བྱ་བ་འདི་ཡང་སྙིགས་དུས་ཀྱི་བསྟན་པའི་གསལ་བྱེད་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་ཐུགས་སྲས་རྒྱལ་ཚབ་དམ་པ་གྲུབ་

མཆོག་དབང་པོའི་མཚན་ཅན་སྐུ་མཆེད་དང་། ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་ས་སྐྱ་པ་ཆོས་མེད་
སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཛ་ཡ་སྟེ་རྒྱལ་བ་ཞེས་པ་ཤིང་ཕོ་རྟའི་ལོ་ཟླ་བ་བདུན་པའི་དཀར་ཕྱོགས་ཀྱི་ཚེས་བཅུ་བཞི་སྔགས་འཆང་བསྟན་པའི་ཉི་མ་དགོངས་པ་ཆོས་དབྱིངས་སུ་མཉམ་
པར་བཞག་པའི་དུས་དྲན་གྱི་མཆོད་པ་འབུལ་བའི་ཉིན། དཔལ་ས་སྐྱའི་གཞི་ཐོག་བླ་བྲང་གི་ཚོམས་དམར་དུ་ལེགས་པར་སྦྱར་བའི་ཡི་གེ་པ་ནི་རིགས་རུས་ཕུན་སུམ་ཚོགས་ཤིང་དཔལ་དུས་ཀྱི་འཁོར་ལོའི་རྩིས་གཞུང་རྒྱ་མཚོ་དང་ཨཀྵ་རའི་འདུ་བྱེད་
ལ་མཁས་པའི་ཕུལ་དུ་ཕྱིན་པ་སོགས་ལུགས་གཉིས་ཀྱི་མཁྱེན་སྤྱན་ཡངས་པ་ཀུན་དགའ་ཆོས་ཀྱི་སྒྲོན་མེའི་ཕྱག་སོར་གྱིས་འདུ་བྱེད་ལས་སྐྲུན་པའོ། །འདི་སྦྱར་དགེ་བས་བདག་ཅག་དཔོན་སློབ་རྣམས། །དུས་འདིར་ཚེ་རིང་ནད་
མེད་བསམ་དོན་འགྲུབ། །ནམ་ཞིག་ཚེ་འདིར་སྣང་བ་ནུབ་མ་ཐག །བར་དོ་མེད་པར་མཁའ་སྤྱོད་བདེ་ལྡན་ནམ། །མངོན་དགའི་ཞིང་དུ་བླ་མ་ཡི་དམ་དང་། །དཔའ་བོ་མཁའ་འགྲོའི་ཚོགས་
ཀྱིས་ཉེར་བསུས་ནས། །སྤངས་རྟོགས་མྱུར་རྫོགས་གང་འདུལ་སྤྲུལ་པ་ཡིས། །དོན་གཉིས་མཐར་ཕྱིན་བསྟན་པ་རྒྱས་བྱེད་ཤོག །སརྦ་མངྒ་ལཾ། དྷརྨཱ་ཨུད་ཡ་མསྟུ།࿚ཆོས་འདིར་དབང་གྱུར་

༄༅། །ཅིག སརྦ་སུ་ལ་བྷ་ཝནྟ།࿚ཐམས་ཅད་བདེ་བར་གྱུར་ཅིག ཤུ་བྷཾ་མསྟུ་སརྦ་ཛོ་ག་ཏཾ།࿚སྐྱེ་འགྲོ་རྣམས་ལ་དགེ་བར་གྱུར་ཅིག དཔལ་ཀུན་རིག་གི་སྒྲུབ་དཀྱིལ་གྱི་གསུང་རབ་པར་འདི་དཔལ་ལྡན་ས་སྐྱའི་ཆོས་
གྲྭར་བཞུགས་སོ།། །།ཞལ་གྲོ།། །། ༈ ཕྱི་ལོ་༢༠༡༢ ལོར་དད་ལྡན་བ་སིངྒ་པུར་གྱི་ཆོས་གྲོགས་རྣམས་ཀྱི་ཕ་མ་སྤུན་མཆེད་ཚེ་ལས་འདས་པ་གཤམ་གསལ་མིང་སྨོས་པ་རྣམས་ཀྱི་གཙོས་པའི་མ་རྒན་སེམས་ཅན་འབྲེལ་ཐོག་ཇི་སྙེད་ཀྱི་
སྡིག་སྒྲིབ་ཉེས་ལྟུང་བྱས་བསག་མཐའ་དག་ཞི་ཞིང་། མཐར་བླ་མེད་རྫོགས་བྱང་རིན་པོ་ཆེ་ཐོབ་པའི་རྒྱུ་རུ་དམིགས། པོད་གྲངས་༡༠༠༠ རིན་མེད་ཆོས་སྦྱིན་དུ་རྒྱལ་ཡོངས་ས་ཆེན་ཞེས་པ་ལས་གུ་རུས་དཔར་བསྐྲུན་ཞུས་པ་ལ། དེ་དེ་བཞིན་དུ་
འགྲུབ་པའི་བསྔོ་སྨོན་ཞུའོ།། །། ༈ ༧དཔལ་ས་སྐྱའི་༧ཁྲི་འཛིན་རྡོ་རྗེ་འཆང་ཆེན་པོ་མཆོག་ནས་མཛད་གསེང་དབར་ཞུ་དག་གཟིགས་ཞིབ་བཀའ་དྲིན་བླ་མེད་དུ་ཆེ་བར། གུས་ནས་དད་གུས་སྤྲོ་གསུམ་གཡོ་མེད་དུ་ཐུགས་རྗེའི་སྐྱབས་འོག་
ལས་ནམ་ཡང་མི་འདོར་བར་གསོལ་བ་སྙིང་ཁོང་ནས་འདེབས་པ་དང་། ས་ཆོས་མཁན་པོ་ལས་འཛིན་པ་ངག་དབང་རྒྱལ་མཚན་མཆོག་ནས་གུས་ཀྱི་ཡིག་ནོར་སོང་བར་ཞུ་དག་གནང་བ་བཅས་ལ་ཐུགས་རྗེ་བླ་མེད་དུ་ཆེ་ཞུ་བ་ལགས་སོ།།
